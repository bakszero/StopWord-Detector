KUALA LUMPUR: Kapten skuad bawah 22 tahun negara (B-22), Adib Zainuddin menegaskan bahawa segala pujian dan imbuhan yang diterima tidak menjadikan pemain besar kepala sebaliknya semangat mereka kian membara untuk meneruskan misi di Sukan SEA Kuala Lumpur 2017 bermula Isnin ini. Pemain pertahanan tengah itu berkata, semua pemain kini fokus dalam mempersiapkan diri untuk menggalas harapan jutaan rakyat Malaysia untuk merampas kembali pingat emas yang kali terakhir dimenangi pada temasya Sukan SEA Jakarta enam tahun lalu. "Kami mengucapkan terima kasih kepada Sultan Johor (Sultan Ibrahim Iskandar) dan pihak pengurusan FAM (Persatuan Bolasepak Malaysia) kerana memberi imbuhan kepada kami atas kejayaan di Bangkok sebelum ini. "Selain imbuhan, pelbagai pujian dan sokongan yang kami terima tapi apa yang penting bagi kami sekarang adalah kami ingin teruskan kemenangan. Kami inginkan pasukan yang sangat kuat, kami tahu apabila kami berjaya, akan ada perkara positif, imbuhan atau apa saja yang akan menyusul selepas itu. "Pada saya semua pemain pandai jaga diri, saya tak risau perkara ini. Kami tahu kami akan menghadapi tugas sukar di Sukan SEA, ketika ini kami bersaing secara sihat dan semua mahu mendapat tempat ke Sukan SEA nanti," katanya. Skuad B-22 sudah menikmati erti kejayaan selepas mara ke pusingan akhir Kejohanan Konfederasi Bolasepak Asia (AFC) B-23 di China tahun depan pada saingan kelayakan di Bangkok bulan lalu. Atas kejayaan melakar sejarah buat kali pertama itu, anak buah Datuk Ong Kim Swee setiap seorang menerima imbuhan sebanyak RM25,000 daripada FAM dan RM6,000 daripada Sultan Ibrahim. Dengan hanya berbaki empat hari sebelum perlawanan pertama Kumpulan A menentang Brunei di Stadium Shah Alam, Adib percaya kesungguhan pemain menyukarkan Kim Swee untuk memilih senarai akhir 20 pemain yang akan diumumkan esok. "Kami ada beberapa hari lagi untuk berlatih, kami ingin tunjukkan bahawa kami adalah pasukan yang mantap dan melihat kepada saingan ketika ini, tiada pemain yang sudah terjamin kedudukan dalam pasukan," kata pemain FELCRA FC itu.