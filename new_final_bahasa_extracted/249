PUTRAJAYA: Berbaki kira-kira seminggu lagi menjelang bermula Sukan SEA ke-29, Larian Obor Sukan SEA Kuala Lumpur 2017 (Larian Obor KL2017) kini tiba di Wilayah Persekutuan Putrajaya. Larian berkenaan sebelum ini turut diadakan di beberapa daerah dan negeri yang mempunyai ikon tersendiri seperti Johor, Melaka, Negeri Sembilan, Wilayah Persekutuan Labuan, Sabah, Sarawak, Perlis dan Kedah. Di Putrajaya, Larian Obor KL2017 dimulakan di Dataran Gemilang pada jam 7.30 pagi tadi, apabila obor berkenaan dibawa menaiki belon udara panas oleh Timbalan Menteri Wilayah Persekutuan, Datuk Dr Loga Balan Mohan. Dr Loga kemudian membawa obor berkenaan turun dan menyerahkannya kepada Ketua Setiausaha Negara, Tan Sri Dr Ali Hamsa untuk acara larian. Ali bersama ketua-ketua setiausaha kementerian dan pegawai-pegawai kanan kerajaan, diiringi pelari sokongan membawa obor berkenaan sejauh 1.2 kilometer (km) menuju ke Wisma Tani. Antara kenamaan yang tidak melepaskan peluang membawa obor ialah Ketua Pengarah Perkhidmatan Awam, Datuk Seri Zainal Rahim Seman; Ketua Setiausaha Perbendaharaan, Tan Sri Dr Mohd Irwan Siregar Abdullah; Ketua Pengarah Jabatan Kastam Diraja Malaysia, Datuk T Subromaniam serta Ketua Pengarah Jabatan Bomba dan Penyelamat, Datuk Wan Mohd Nor Ibrahim. Selain orang kenamaan, beberapa orang awam turut dipilih untuk menyertai larian berkenaan yang secara tidak langsung menunjukkan semangat kesukanan dan tanda sokongan rakyat Malaysia terhadap temasya dwitahunan itu. Kesemua peserta yang menyertai larian berkenaan berlari sejauh 7.7km, melalui hentian ikonik seperti Masjid Tuanku Mizan Zainal Abidin, Masjid Putra dan Bangunan Perdana Putra sebelum berakhir di Menara Kementerian Belia dan Sukan. Sukan SEA ke-29 akan berlangsung dari 19 hingga 30 Ogos ini, manakala edisi kesembilan Sukan Para ASEAN diadakan dari 17 hingga 23 September. Selain Kuala Lumpur, Putrajaya turut menjadi tumpuan KL2017 menerusi penganjuran beberapa acara, antaranya polo kuda, ski air dan triatlon.