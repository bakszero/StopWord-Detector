KUALA LUMPUR: Skuad hoki wanita negara sudah bersedia untuk misi mempertahankan pingat emas pada temasya Sukan SEA Kuala Lumpur (KL2017) apabila meraih kemenangan meyakinkan 5-2 ke atas pasukan Wizards Australia pada perlawanan persahabatan semalam. Pengurus pasukan, Lailin Abu Hasan berkata, kemenangan itu membuktikan skuad bimbingan Muhammad Dhaarma Raj Abdullah kini berada di kemuncak prestasi sama seperti dipamerkan ketika saingan Separuh Akhir Liga Hoki Dunia di Brussels, Belgium bulan lalu. "Ini adalah minggu terakhir persiapan untuk skuad negara. Saya lihat pemain nampak semakin agresif. "Mereka sudah melalui banyak perlawanan persahabatan sebelum ini dan daripada situ sudah nampak persefahaman kembali antara setiap pemain," katanya. Namun di sebalik komen positif, bekas pemain kebangsaan itu tetap menuntut barisan pemain negara memperbaiki segera beberapa kelemahan. "Saya lihat barisan pertahanan sudah beraksi dengan baik, cuma kelemahan nampak di bahagian serangan. "Saya tidak mahu mereka mensia-siakan peluang untuk menjaringkan gol apabila bermulanya saingan sebenar nanti," katanya. Pada perlawanan semalam di Stadium Hoki Bukit Jalil, skuad negara di depan dengan tiga gol menerusi jaringan padang Norbaini Hashim (m-15), pukulan sudut penalti Siti Noor Amarina Ruhani (m-18) dan gol padang Nor Azlin Sumantri (m-29). Spohie Turner merapatkan jurang hasil gol padang minit ke-29 sebelum Hanis Nadiah Onn dan Fatin Shafika Md Shukri menambah dua gol masing-masing minit ke-33 dan 45 menerusi jaringan padang.