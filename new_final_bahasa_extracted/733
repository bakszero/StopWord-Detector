SABAK BERNAM: Seorang nelayan ditemui lemas dalam tong ikan dalam perut bot ikan dekat perairan pantai Bagan Sungai Lang. Rakan mangsa, Kee Chai Lee, 46, berkata beliau sedang mengemudi bot ke jeti sekitar jam 6 petang semalam apabila dikejutkan dengan panggilan seorang lagi rakan mereka. Chai Lee mereka kemudian menemui mangsa, Nazarudin Abd Rahman, 39, lemas dalam tong ikan setinggi dua meter di perut bot. "Saya bersama seorang awak-awak terkejut dan tak sangka dia dalam keadaan tertonggeng dalam tong ikan. Kami cuba angkat Nazaruddin tapi tak berjaya. "Saya kemudian menghubungi adik saya yang mengemudi sebuah lagi bot nelayan untuk membantu mengeluarkan Nazarudin namun kami masih tidak berjaya mengeluarkannya. "Akhirnya, kami ambil keputusan untuk menarik mangsa dari tong ikan dengan menggunakan mesin tali penarik ikan yang ada di dalam bot ini," katanya ketika ditemui pemberita hari ini. "Mangsa telah dibuat pengecaman dan disahkan meninggal dunia oleh pihak berkuasa," katanya. Sementara itu, suasana pilu dirasai di kediaman Nazarudin dengan isteri mangsa, Nor Kamaria Yahya, 28, yang hamil tiga bulan, masih tidak menyangka kematian suaminya. "Saya amat sedih dan tak sangka arwah tinggalkan kami tiga beranak dan seorang lagi yang masih dalam kandungan. "Kami menetap di Kampung Parit Baru Baroh dan jenazah arwah dibawa ke Tanah Perkuburan Islam Layang-Layang, Kluang, Johor, untuk dikebumikan," katanya. Sementara itu, Ketua Polis Daerah Sabak Bernam, Superintendan Nor Azmi Isa yang mengesahkan kejadian itu, berkata hasil bedah siasat mendapati mangsa meninggal dunia akibat lemas.