Seorang bapa sekali lagi didakwa di Mahkamah Seksual Terhadap Kanak-Kanak di Putrajaya hari ini, atas 444 pertuduhan meliwat anak perempuan kandungnya yang berusia 15 tahun sebanyak tiga kali sehari selama tujuh bulan sejak Januari lalu hingga Julai lepas. Tertuduh yang berusia 36 tahun itu mengaku tidak bersalah atas kesemua pertuduhan tersebut. Semalam dia juga mengaku tidak bersalah atas 150 pertuduhan sama menjadikan keseluruhan pertuduhan liwat yang dihadapinya ialah 594. Prosiding semalam turut menyaksikan lelaki yang bekerja sebagai ejen unit amanah tersebut didakwa atas 30 pertuduhan melakukan seksual fizikal dengan cara menyentuh anak sulungnya itu, satu pertuduhan merogol dan satu pertuduhan melakukan penganiayaan seksual, menjadikan keseluruhan kesnya 626 pertuduhan. Ketika dihubungi, Peguam Negara Tan Sri Mohamed Apandi Ali mengesahkan lelaki itu merupakan tertuduh pertama di negara ini yang didakwa atas beratus-ratus pertuduhan melibatkan jenayah serangan seksual. Tertuduh yang memakai baju sama dengan semalam, didakwa melakukan persetubuhan yang bertentangan dengan aturan tabii terhadap anak perempuannya yang berumur 15 tahun di bilik tidur utama rumahnya, di Sungai Way, Petaling Jaya. Dia dituduh melakukan semua perbuatan itu tiga kali sehari pada waktu pagi, petang dan malam iaitu pukul 6 pagi hingga 7 pagi, 1 petang hingga 2 petang dan 11 malam hingga 12.30 tengah malam pada setiap hari pada bulan Januari, Februari, Mac, April, dan Jun. Bagi bulan Mei pula dia didakwa melakukan perbuatan itu setiap hari kecuali dua hari sebelum Ramadan dan hari pertama puasa manakala pada bulan Julai pula bermula 1 Julai hingga 20 Julai 2017. Pada setiap pertuduhan yang dibacakan jurubahasa mahkamah, tertuduh yang berdiri di dalam kandang tertuduh tanpa gagal menjawab “faham pertuduhan” dan “minta dibicarakan”. Prosiding bermula pukul 9.15 pagi dan berakhir pukul 12 tengah hari. Mahkamah berhenti rehat sebanyak tiga kali bagi membolehkan kes-kes itu didaftarkan sebelum pertuduhan dibacakan terhadap tertuduh. Hakim Yong Zarida Sazali tidak membenarkan tertuduh yang kelihatan tenang sepanjang prosiding itu diikat jamin dan menetapkan 18 Sept untuk sebutan bagi laporan perubatan dan kimia. Bagi kesalahan itu, dia didakwa mengikut Seksyen 377C Kanun Keseksaan yang memperuntukkan hukuman penjara minimum lima tahun dan maksimum 20 tahun serta sebat, jika sabit kesalahan. Terdahulu Timbalan Pendakwa Raya Aimi Syazwani Sarmin tidak menawarkan jaminan terhadap tertuduh kerana kesalahan itu tidak boleh dijamin yang memperuntukan hukuman minimum lima tahun jika sabit kesalahan. “Dengan mengambil kira mangsa adalah anak kandung tertuduh yang hanya berumur 15 tahun. Pohon jaminan tidak dibenarkan kerana dikhuatiri tertuduh akan melarikan diri dan akan mengganggu saksi pendakwaan terutama mangsa,” katanya. Bapa tiga anak perempuan yang tidak diwakili peguam itu hanya memohon jaminan yang rendah. “Pohon jaminan yang rendah. Itu saja,” katanya. Ahli keluarga tertuduh juga tidak kelihatan di mahkamah pada prosiding hari ini. Menurut laporan media, tertuduh menjaga anak sulungnya itu selepas dia bercerai dengan isterinya dua tahun lepas manakal dua lagi anak perempuannya tinggal bersama ibu mereka. Laporan polis mengenai kejadian itu dibuat oleh bekas isteri tertuduh pada pada 25 Julai lepas.