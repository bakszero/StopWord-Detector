KUALA LUMPUR: Polis dan guru perlu saling berbincang dalam usaha menyelesaikan masalah disiplin dalam kalangan pelajar, terutama kes buli. Ini kerana, guru memiliki kepakaran formal dalam mendidik manakala polis pula banyak pengamalan dalam persekitaran sosial dalam isu disiplin remaja. "Mereka (guru) profesional dari segi pendidikan formal tapi dari segi sosial, kita ada lebih banyak pengalaman. "Jadi kita boleh duduk, berbincang dan tukar pandangan supaya kita faham apa masalah di sekolah dan memberi bantuan sewajarnya," kata Timbalan Ketua Polis Negara, Tan Sri Noor Rashid Ibrahim. Beliau berkata demikian pada sidang media selepas melancarkan program ''Say No' Gejala Disiplin/ Bully' di Sekolah dan Kalangan Murid anjuran Pertubuhan Pusat Aduan Rakyat (PAR) Malaysia di Pusat Latihan Polis (PULAPOL), di sini, hari ini. Bagaimanapun, katanya, secara keseluruhan masalah disiplin terutama membabitkan kes buli dalam kalangan pelajar seluruh negara belum berada pada tahap membimbangkan, namun perlu diberi perhatian serius. Beliau berkata selain polis dan guru, kerjasama juga perlu membabitkan jabatan pendidikan, sekolah, badan bukan kerajaan (NGO) serta ibu bapa khususnya yang menjadi individu penting dalam mencorak kehidupan anak-anak. Katanya, kerjasama dengan pihak sekolah sudah dimulakan sebelum ini dengan mewujudkan Pegawai Perhubungan Sekolah (PPS) namun, ia akan ditambah baik dari segi pelaksanaannya supaya dapat memberi lebih impak dalam melahirkan pelajar cemerlang yang menjadikan nilai murni sebagai sebahagian daripada cara hidup. "Kita tidak boleh melihat isu disiplin ini (buli dan gangterism) sebagai satu perkara yang mudah kerana ia adalah elemen penting dalam membina sahsiah pelajar. "Oleh sebab itu, kita mengadakan kolaborasi antara sekolah, Jabatan Pencegahan Jenayah dan Keselamatan Komuniti (JPJKK) PDRM serta NGO untuk menguruskan masalah disiplin. Kita semua bertanggungjawab untuk mendidik anak bangsa," katanya. Noor Rashid berkata, berdasarkan statistik kes jenayah membabitkan pesalah juvana menurun kepada hanya kira-kira 7,000 kes pada tahun lalu berbanding 10,000 kes pada 2015. Sementara itu, Presiden PAR, Datuk A Chandrakumanan berkata, program itu antara lain bermatlamat bagi memberi bimbingan dan kaunseling kepada pelajar dengan memfokuskan kepada aspek pembangunan sahsiah dan peningkatan disiplin seterusnya mengurangkan pembabitan mereka dalam aktiviti jenayah. Katanya, Pasukan Petugas Antibuli yang ditubuhkan akan menjalankan tanggungjawab untuk ke masuk ke sekolah yang mempunyai pelajar bermasalah. "Kita masih menunggu senarai sekolah yang akan diberikan pihak Pejabat Pendidikan Daerah (PPD) dan PDRM sebelum memulakan program pada November ini," katanya.