KUALA LUMPUR: Kerajaan Perak hari ini melancarkan Sistem Pengurusan Audit Telekomunikasi Amanjaya (SPATA) untuk memudahkan audit keselamatan dan pembaharuan permit telekomunikasi menerusi aplikasi mudah alih. SPATA memudahkan proses audit keselamatan secara teratur dan berkesan sebelum pembaharuan permit demi kepentingan awam dan kelestarian alam sekitar. Pengerusi Jawatankuasa Pelancongan, Kebudayaan, Kesenian dan Kebudayaan Perak, Datuk Nolee Ashilin Mohammed Radzi berkata ini memudahkan proses audit keselamatan dan pembaharuan permit struktur menara telekomunikasi di negeri itu. Katanya, ketika ini banyak struktur menara telekomunikasi tidak didaftarkan, sekali gus pelancaran SPATA memudahkan pemiliknya mendaftarkannya menerusi teknologi dan inovasi terkini. "Tindakan penguatkuasaan juga akan lebih mudah diambil pihak berkuasa tempatan (PBT) terhadap syarikat telekomunikasi yang tidak mendaftarkan menara telekomunikasi mereka. "PBT akan bertindak menguatkuasakan undang-undang merobohkan menara berkenaan jika pemiliknya degil dan tidak mendaftarkannya dan mengabaikan arahan dikeluarkan kerajaan. "Hanya 1,400 menara telekomunikasi didaftarkan di Perak dan berdasarkan keluasan negeri itu bemakna banyak lagi belum didaftarkan dan mereka boleh mendaftarkannya menerusi SPATA, mulai Isnin ini," katanya. Beliau berkata demikian kepada media selepas mewakili Menteri Besar Perak, Datuk Seri Dr Zambry Abd Kadir melancarkan SPATA, di sini hari ini. SPATA dibangunkan menerusi kolaborasi agensi kerajaan negeri, KPerak Implementation and Coordination Corporation (KPerak) dan OP Global Link Sdn Bhd, sebuah syarikat yang mempunyai kepakaran dalam perkhidmatan pengauditan aset telekomunikasi.