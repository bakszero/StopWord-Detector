PETALING JAYA: Lebih 1,500 syarikat dan usahawan Bumiputera yang mendapat manfaat dalam projek Perbadanan PR1MA Malaysia (PR1MA) berbincang terus dengan Perdana Menteri dalam satu pertemuan pada Rabu depan. Perjumpaan tertutup selama sejam yang diaturkan oleh PR1MA itu adalah bagi membolehkan Datuk Seri Najib Razak mengetahui dengan lebih dekat permasalahan dihadapi syarikat Bumiputera dalam industri pembinaan perumahan. Ketua Pegawai Eksekutif PR1MA, Datuk Abdul Mutalib Alias, berkata perjumpaan yang akan diadakan di Pusat Dagangan Antarabangsa Putrajaya (PICC) itu akan membabitkan semua rakan Bumiputera agensi itu. Antaranya katanya, ialah kontraktor utama, subkontraktor, jururunding, kumpulan pengurusan projek dan peguam. "Sejak terbabit dengan projek PR1MA, banyak rakan kita mengakui mendapat manfaat antaranya ada pemaju kecil yang kini berpeluang membangunkan sebuah projek perumahan yang lebih besar sehingga beribu unit berbanding sebelum ini hanya berpuluh unit saja. "Selain itu, ada juga rakan peguam kita yang mengatakan mereka mendapat peluang menguruskan perjanjian jual beli di dalam projek PR1MA, yang mana peluang itu sukar diperolehi dengan pemaju lain. "Kerana itu kita mengaturkan pertemuan di antara mereka dengan Perdana Menteri yang mahu mengetahui dengan lebih lanjut mengenai komponen syarikat Bumiputera yang terbabit dalam projek PR1MA," katanya ketika ditemui BH, di sini. Dalam pada itu, Abdul Mutalib, berkata sejak kewujudan PR1MA pada 2013, agensi itu berjaya memperlahankan kenaikan harga hartanah di Malaysia secara tidak langsung. Katanya, ada pemaju PR1MA memaklumkan yang pemaju lain akan menjadikan harga rumah dijual agensi itu sebagai penanda aras. "Ada rakan pemaju datang beritahu saya yang pemaju lain bertanya mengenai harga jualan rumah PR1MA sebelum mereka mahu meletakkan harga pada projek mereka. "Ini kerana, jika harga yang mereka letak terlalu tinggi berbanding projek PR1MA, mereka khuatir ia akan sukar dijual. "Maka, ini secara tidak langsung menunjukkan yang PR1MA kini turut memainkan peranan dalam mengimbangi harga rumah supaya tidak naik terlalu mendadak," katanya.