KUALA LUMPUR: Atlet taekwondo negara Rozaimi Rozali, tekad menebus kekecewaan gagal beraksi pada Sukan SEA Singapura dua tahun lalu akibat kecederaan lutut. Meskipun peristiwa itu sudah dua tahun berlalu, ia masih kekal di dalam memori kapten skuad taekwondo negara itu yang bertekad tidak mahu pulang dengan tangan kosong pada temasya kali ini. "Penampilan kali pertama saya adalah pada Sukan SEA Myanmar 2013 dan selepas itu di Singapura saya tak dapat turut serta kerana mengalami kecederaan lutut kanan. "Kecederaan ini memerlukan tempoh yang lama untuk pulih dan saya bekerja keras untuk kembali cergas sepenuhnya bagi menghadapi Sukan SEA kali ini. "Sekarang saya sudah pulih sepenuhnya dan bersedia untuk memenuhi sasaran peribadi dengan memenangi pingat emas," katanya yang akan beraksi menerusi kategori 68kg. Jelas Rozaimi beraksi di halaman sendiri juga meningkatkan lagi semangatnya untuk membuktikan sesuatu kepada penyokong tuan rumah. "Bagi saya setiap lawan yang akan ditemui nanti adalah sukar. Walaupun akan beraksi di tempat sendiri, saya sama sekali tidak akan memandang mudah cabaran daripada pihak lawan. "Harap sokongan daripada setiap penyokong dapat membantu saya untuk memenuhi sasaran peribadi memenangi pingat emas," katanya.