KUALA LUMPUR: Persatuan Alumni Pemimpin Mahasiswa Aspirasi Malaysia (Aspirasi) dengan kerjasama beberapa kementerian dan agensi kerajaan akan menganjurkan Program Jelajah Milenia di seluruh negara bermula bulan ini. Program ini dianjurkan bertujuan meningkatkan kefahaman generasi milenia dan melengkapkan mereka dengan perkembangan terkini berkaitan Dasar dan Pelan Rancangan Pembangunan Negara. Ia juga menyediakan landasan untuk golongan muda menyalurkan aspirasi dan bersama dalam merealisasikan hari esok yang lebih baik untuk Malaysia. Menurut kenyataan media Aspirasi, Jelajah Milenia adalah sebuah program inisiatif khas yang digerakkan di peringkat nasional untuk generasi pewaris negara berumur 10 hingga 30 tahun, bertemakan Malaysia Alaf Baru yang lebih progresif dan berdaya saing "Program ini merangkumi 29 siri penjelajahan ke seluruh negara membabitkan enam zon iaitu utara, selatan, timur, tengah, Sabah dan Sarawak. "Perdana Menteri, Datuk Seri Najib Razak dijangka turut serta dalam Kuala Lumpur Grand Big Walk Milenia yang akan diadakan di Dataran Merdeka pada Oktober depan. "Program berkonsepkan intervensi alaf baharu ini akan menyediakan platform komunikasi dua hala antara kerajaan dengan generasi milenia bagi membentuk sebuah negara yang lebih inklusif dan maju," katanya. Jelajah Milenia yang pertama kali dianjurkan pada tahun ini mensasarkan penyertaan keseluruhan kira-kira 150,000 peserta, mewakili pelajar, mahasiswa, pemimpin negara dan ibu bapa. Untuk permulaan, Jelajah Milenia membabitkan beberapa lokasi seperti Arau Perlis, Kuantan Pahang dan Melaka. Antara aktiviti yang akan dianjurkan dalam jelajah ini adalah Pertandingan Video Kreatif, Pertandingan Orator (debat dan Pithcing), Big Walk Milenia, Dialog Milenia, Forum Milenia dan Pameran Milenia. Jelajah Milenia turut mendapat kerjasama daripada Kementerian Pendidikan Tinggi, Kementerian Pendidikan Malaysia, Kementerian Komunikasi dan Multimedia Malaysia, Unit Perancang Ekonomi Jabatan Perdana Menteri, Universiti Kuala Lumpur (Unikl), Yayasan Minda dan Yayasan Perdana Ummah.