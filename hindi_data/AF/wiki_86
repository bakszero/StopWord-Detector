{"url": "https://hi.wikipedia.org/wiki?curid=186416", "text": "सुजानपुर टीहरा\n\nसुजानपुर टीहरा, हिमाचल प्रदेश प्रान्त के हमीरपुर जिले में एक नगर पंचायत है। यह स्‍थान एक जमाने में कटोक्ष वंश की राजधानी थी। यहां बने एक प्राचीन किले को देखने के लिए लोगों का नियमित आना जाना लगा रहता है। यहां एक विशाल मैदान है जिसमें चार दिन तक होली पर्व आयोजित किया जाता है। यहां एक सैनिक स्‍कूल भी स्थित है। धार्मिक केन्‍द्र के रूप में भी यह स्‍थान खासा लोकप्रिय है और यहां नरबदेश्‍वर, गौरी शंकर और मुरली मनोहर मंदिर बने हुए हैं।\n\n और 562 मीटर (1,844 फुट) की औसत ऊंचाई पर स्थित है।\n\nघरों की संख्या - 1422</br> \nजनसंख्या, कुल - 7,077 </br>\nजनसंख्या शहरी - 7,077</br> \nशहरी जनसंख्या (%) का अनुपात - 100</br> \nआबादी ग्रामीण - 0 </br>\nलिंग अनुपात - 824 </br>\nजनसंख्या (0-6 वर्ष) - 766 </br>\nलिंग अनुपात (0-6 वर्ष) - 824</br> \nअनुसूचित जाति जनसंख्या - 1,548 </br>\nलिंग अनुपात (एससी) - 942 </br>\nअनुसूचित जाति के अनुपात (%) - 22.0</br> \nअनुसूचित जनजाति जनसंख्या - 8 </br>\nलिंग अनुपात (अनुसूचित जनजाति) - 0 </br>\nअनुसूचित जनजाति के अनुपात (%) - 0 </br>\nसाक्षर - 5,639 </br>\nनिरक्षर - 1,438 </br>\nसाक्षरता दर (%) - 89.0\n\nहिमाचल प्रदेश के हमीरपुर जिले के छोटे से ऐतिहासिक कस्बे सुजानपुर टीहरा में स्थापित भारत का 18वां सैनिक स्कूल आज देश के प्रतिष्ठित शैक्षणिक संस्थानों में शुमार हो चुका है। इस समय भारत में कुल 23 सैनिक स्कूल हैं, जो कि केंद्रीय रक्षा मंत्रालय के तहत आते हैं। 2 नवम्बर 1978 को स्थापित सैनिक स्कूल सुजानपुर टीहरा एनडीए परीक्षा में लगातार शानदार परिणाम देता रहा है। इस कारण यह संस्थान रक्षा मंत्रालय द्वारा कई बार सम्मानित किया जा चुका है। स्कूल का उद्‌घाटन तत्कालीन राष्ट्रपति डॉ॰ नीलम संजीव रेड्‌डी ने किया था। \nशांति काल का सवोर्च्च वीरता पुरस्कार, अशोक चक्र (मरणोपरांत) पाने वाले मेजर सुधीर वालिया इस स्कूल के दूसरे बैच के छात्र थे। कारगिल युद्ध में वीर चक्र पाने वाले मेजर संजीव जाम्वाल इसी स्कूल के नौवें बैच के छात्र रहे हैं।\nयह स्कूल हिमाचल के महाराजा संसार चंद की याद भी दिलाता है, जो अठारहवीं सदी में सुजानपुर के मैदान में अपने सैनिकों को ट्रेनिंग देते थे।\n", "id": "186416", "title": "सुजानपुर टीहरा"}
{"url": "https://hi.wikipedia.org/wiki?curid=186417", "text": "ग्यूटेनबर्ग परियोजना\n\nग्यूटेनबर्ग परियोजना (अंग्रेजी: Project Gutenberg), सांस्कृतिक पुस्तकों के अंकीयकरण (डिजिटाइज़) और संग्रहण से संबंधित एक स्वयंसेवी प्रयास है जिसका उद्देश्य विपुस्तकों (eBooks) के 'सृजन और उनके वितरण’ को बढ़ावा देना है। 1971 में, माइकल एस हार्ट द्वारा स्थापित, यह सबसे पुराना अंकीय पुस्तकालय (डिजिटल लाइब्रेरी) है। इसके संग्रह में ज्यादातर सार्वजनिक डोमेन पुस्तकों का पूरा पाठ उपलब्ध है। परियोजना इन पुस्तकों के मुफ्त वाचन हेतु यथासंभव प्रयास करती है और इसके लिए वो इन्हें एक टिकाऊ मुक्त पारूप में प्रस्तुत करती है, जिसे किसी भी कंप्यूटर पर देखा जा सकता है। दिसम्बर 2009 तक, ग्यूटेनबर्ग परियोजना के संग्रह में 30,000 से अधिक पुस्तकें थीं। ग्यूटेनबर्ग परियोजना कई अन्य परियोजनाओं जो कि अपने आप में स्वतंत्र संगठन हैं और समान आदर्शों का पालन करते हैं, के साथ संबद्ध है और इन्हें ग्यूटेनबर्ग परियोजना के ट्रेडमार्क के उपयोग करने की अनुमति भी दी गई है।\n\nजहाँ भी संभव हो, पुस्तकें सादे पाठ में उपलब्ध हैं, लेकिन अन्य प्रारूपों, जैसे कि HTML, PDF, EPUB, MOBI और Plucker में भी यह उपलब्ध हैं। ज्यादातर कार्य अंग्रेजी भाषा में हैं, लेकिन कई गैर अंग्रेजी काम भी उपलब्ध हैं।\n", "id": "186417", "title": "ग्यूटेनबर्ग परियोजना"}
{"url": "https://hi.wikipedia.org/wiki?curid=186418", "text": "ध्रुवण (विद्युतचुम्बकीय)\n\nध्रुवण (Polarization) अनुप्रस्थ तरंगों (जैसे, प्रकाश) का गुण है जो उनके दोलनों की दिशा (orientation) से सम्बन्धित है। \"ध्रुव \" का अर्थ है 'निश्चित'। ध्रुवित तरंग में किसी सीमित रूप में ही दोलन होते हैं जबकि अध्रुवित तरंग में सभी दिशाओं में समान रूप से दोलन होता है। किसी गैस या द्रव में गतिमान ध्वनि तरंगें ध्रुवण का गुण प्रदर्शित नहीं करतीं क्योंकि उनकी गति की दिशा और दोलन की दिशा एक ही होती है।\n\nसाधारण प्रकाश की किरण संचरणदिशा के सापेक्ष सममित होती है, किंतु विशेष अवस्थाओं में उसमें असममिति अथवा एकपक्षीयता का गुण उत्पन्न हो जाता है। यह बात टूरमैलीन नामक हरे रंग के प्राकृतिक क्रिस्टल की पट्टिका के द्वारा आसानी से प्रमाणित हो सकती है। जब साधारण प्रकाश इस पट्टिका में होकर निकलता है, तब तो पट्टिका के किरण के अक्ष पर घुमाने से किरण की तीव्रता में कोई परिवर्तन नहीं होता, किंतु जब टरमैलीन में से निकली हुई यह किरण टूरमैलीन की वैसी ही दूसरी पट्टिका को घुमाने से किरण की तीव्रता में बहुत अधिक परिवर्तन होता है। जब दोनों टूरमैलीनों के अक्ष समांतर होते हैं तब तो तीव्रता अधिकतम होती है। ज्यों-ज्यों इन अक्षों के बीच का कोण बढ़ता जाता है त्यों-त्यों तीव्रता घटती जाती है और जब वह समकोण के बराबर हो जाता है तब तीव्रता का मान शून्य हो जाता है। स्पष्ट है कि प्रथम टूरमैलीन में से निकलने पर प्रकाश में असममिति का ऐसा गुण उत्पन्न हो गया है जो साधारण प्रकाश में नहीं था। इस गुण का नाम \"ध्रुवण\" है और इस गुणायुक्त प्रकाश को \"ध्रुवित\" कहते हैं। इस दृष्टि से साधारण प्रकाश \"अध्रुवित\" कहलाता है।\n\nव्यतिकरण तथा विवर्तन की घटनाओं के द्वारा स्पष्ट हो जाता है कि ध्वनि की तरह ही प्रकाश का संचरण भी तरंगों के रूप में होता है और इस संचरण के लिए माध्यम के रूप में ईथर नामक एक पदार्थ की कल्पना भी कर ली गई है। ध्रुवण की उपर्युक्त घटना यह प्रमाणित करती है कि प्रकाशतरंगें ध्वनितरंगों के समान अनुदैर्ध्य नहीं होती, क्योंकि अनुदैर्घ्य तरंगों में कंपन संचरण की दिशा में होने के कारण उपर्युक्त प्रकार की असममिति संभव नहीं है। अत: प्रकाश तरंगें अनुप्रस्थ होती हैं, अर्थात् उनके कंपन सितार के तार के कंपनों की तरह तरंगसंचरण से समकोणिक दिशा में होते हैं।\n\nयह आवश्यक नहीं है कि अनुप्रस्थ तरंग में माध्यम के कण का कंपनपथ सरल रेखात्मक ही हो। आवश्यक इतना ही है कि कंपनपथ उस समतल में अवस्थित रहे जिसपर तरंगसंचरण की दिशा अभिलंब रूप हो। अत: इस कंपनपथ की आकृति दीर्घवृत्ताकार तथा विशेष अवस्थाओं में वृत्ताकार भी हो सकती है। जिस तरंग में कंपन की आकृति और यदि कंपन सरल रेखात्मक हो तो उसकी दिशा, अपरिवर्तीं (अर्थात् ध्रुव) रहती है, उसे ध्रुवित तरंग कहते हैं और जिसमें यह आकृति या दिशा बदलती रहती है उसे अध्रुवित कहते हैं। \n\nइस दृष्टि से ध्रुवित प्रकाश निम्नलिखित तीन प्रकार का हो सकता है :\n\n1. समतल ध्रुवित (plane polarised)\n\n2. दीर्घवृत्त ध्रुवित (elliptically polarised)\n\n3. वृत्त ध्रुवित (circularly polarised)।\n\nगणितीय अध्ययन से विदित है कि कंपनों की ये विभिन्न आकृतियाँ, दो समकोणिक सरल आवर्त कंपनों के संयोजन से प्राप्त होती हैं। विपरीतत: कंपन की आकृति जो भी हो, उसके विघटन से दो समकोणिक सरल आवर्त कंपन प्राप्त हो सकते हैं। जब प्रकाशतरंग किसी पारदर्शी क्रिस्टल में प्रवेश करती है, तब उसके कंपनों का ऐसा विघटन प्रत्यक्षत: हो जाता है और दो समतल ध्रुवित किरणें क्रिस्टल में प्रकट हो जाती हैं। इनके कंपन परस्पर समकोणिक होते हैं। सामान्यत: ये भिन्न दिशाओं में गमन करती हैं और उनके वेग बराबर नहीं होते। इस घटना का नाम द्विवर्तन है और इसी के द्वारा हाइगेंज़ (Huyghens) ने सन् 1960 में ध्रुवण का आविष्कार किया था। टूरमैलीन के क्रिस्टल में इन दो किरणों में से एक का अवशोषण हो जाता है। टूरमैलीन के द्वारा ध्रुवित प्रकाश की उत्पत्ति का यही कारण है। इस प्रकाश के कंपनों की दिशा टूरमैलीन पट्टिका के क्रिस्टलीय अक्ष की दिशा पर निर्भर करती है और उस पट्टिका को घुमाने से कंपनों की दिशा भी बदल जाती हैं। किंतु साधारण अध्रुवित प्रकाश में कंपनों की आकृति अथवा दिश क्षण-क्षण में निरंतर बदलती रहती है, अत: जब वह टूरमैलीन में से निकलता है तब ध्रुवित प्रकाश की तीव्रता भी बदलती तो रहती है परंतु उसका औसत मान टूरमैलीन की प्रत्येक स्थिति में बराबर रहता है और यही हमें दिखाई देता है।\n\n<br style=\"clear:both\">\n\nकिंतु जब समतल ध्रुवित प्रकाश, जिसका आयाम (a) है, टूरमैलीन में से होकर निकलता है तब वह ध्रुवित तो रहता है, परंतु उसका आयाम घटकर (a cos q) हो जाता है, जहाँ (q) टूरमैलीन की स्थिति का सूचक कोण है। q = ० तब समझा जाता है जब आयाम (a) महत्तम होता है। को q = 90 डिग्री होने पर आयाम a = ० हो जाता है और पारगमित प्रकाश का लोप हो जाता है, चाहे आपतित प्रकाश के आयाम का मान (a) कितना ही बड़ा क्यों न हो।\n\nदीर्घवृत्त ध्रुवित प्रकाश को भी टूरमैलीन समतल ध्रुवित तो कर देता है और उसकी तीव्रता भी टूरमैलीन को घुमाने से बढ़ती है, किंतु उसका पूर्णत: लोप कभी नहीं होता। इसका कारण यह है कि इस प्रकार के आपतित प्रकाश में परस्पर समकोणिक, किंतु भिन्न आयामों (a और b) वाले दो अवयव कंपन होते हैं और जब q = ० की स्थिति में एक अवयव का आयाम (a) महत्तम होता है तब दूसरे का लोप हो जाता है और q = 90 डिग्री होने पर पहले आयाम का लोप होता है और दूसरा आयाम (= b) महत्तम हो जाता है।\n\nवृत्त ध्रुवित प्रकाश की तीव्रता में टूरमैलीन कुछ भी परिवर्तन नहीं कर सकता, क्योंकि इसके दोनों अवयव कंपनों के आयाम बराबर होते हैं अर्थात् (a = b)। अत: इसमें भी अध्रुवित प्रकाश की ही तरह सममिति का गुण होता है। फिर भी यह ध्रुवित प्रकाश है। इसको पहचानने की युक्ति आगे बताई जाएगी।\n\nइसमें कंपन सरल रेखात्मक होते हैं और उनकी दिशा अचर रहती है। अत: इसे रेखा ध्रुवित (linearly polarised) भी कहते हैं। समतल ध्रुवित नाम का कारण यह हैं कि ऐसे प्रकाश की किरण के समस्त विंदुओं के कंपन एक ही समतल में होते हैं।\n\nसमतल ध्रुवित प्रकाश उत्पन्न करने के अन्य उपाय निम्नलिखित हैं :\n\n1. निकल प्रिज़्म - कैल्साइट जैसे क्रिस्टल में विवर्तन तो होता हैं, किंतु दोनों परस्पर लंबत: समतल ध्रुवित किरणें इतने पास-पास होती हैं कि उनमें से केवल एक को प्राप्त करना कठिन है। किंतु कैल्साइट के विशेषु युक्ति से काटे हुए दो प्रिज़्मों को कैनेडा बालसम से जोड़कर एक समांतर फलकी प्रिज़्म बना लिया जाता है, जिसे निकल प्रिज़्म कहते हैं। इसमें प्रवेश कर कैनेडा बालसम पर पहुँचने पर एक किरण तो पूर्णत: परावर्तित होकर पार्श्व में चली जाती है और वहाँ नष्ट हो जाती है, किंतु दूसरी किरण सीधी चलकर बाहर निकलती है। यह प्रिज़्म अच्छा पारदर्शी होता है। अत: इससे प्राप्त समतल, ध्रुवित प्रकाश आपतित प्रकाश के ही रंग का होता है।\n\n2. पोलैरॉयड (Polaroid) - इसमें हिरापैथाइट (herapathite) नामक खनिज के सूक्ष्म क्रिस्टलों को विशेष युक्ति से सैलूलॉइड के दो तख्तों के बीच में इस प्रकार समांतर स्थिति में जमा दिया जाता है जिससे वे सब मिलकर एक लंबे चौड़े क्रिस्टल का काम कर सकते हैं। यह टूरमैलीन के समान ही समतल ध्रुवित प्रकाश उत्पन्न कर देता है। इसे पोलैरॉयड कहते हैं। इसके बहुत लंबे चौड़े तख्ते बनाए जा सकते हैं। इस रंग हलका हरा होता है। सन् 1941 में इससे भी अच्छी एक और युक्ति निकाल ली गई, जिससे पॉलिवाइनिल ऐल्कोहल के अणुओं को समांतर स्थिति में जमा दिया जाता है। इसे पौलैरॉयड-एच कहते हैं। इसमें जरा भी रंग नहीं होता और 99.99 प्रतिशत प्रकाश ध्रुवित हो जाता है।\n\n3. परावर्तन - सन् 1810 में मालुस (Malus) ने प्रमाणित किया था कि जल या काच जैसे किसी पारदर्शी पदार्थ के पृष्ठ से परावर्तित प्रकाश में ध्रुवण का गुण अंशत: पाया जाता है और आपतन कोण विशेष मान का होने पर वह पूर्णत: समतल ध्रुवित हो जाता है। इस आपतन कोण को \"ध्रुवक कोण\" कहते हैं। ब्रूस्टर के नियमानुसार यदि ध्रुवक कोण i हो तथा परावर्तक पदार्थ का वर्तनांक m हो तो स्प (tan i = m) होता है।\n\n4. पट्टिकागंज - यद्यपि काच की पट्टिका से ध्रुवक कोण पर परावर्तित प्रकाश पूर्णत: ध्रुवित होता है, तथापि उस में से पारगमित प्रकाश कभी भी पूर्णत: ध्रुवित नहीं होता, वह केवल अंशत: ध्रुवित होता है, किंतु उत्तरोत्तर अनेक पट्टिकाओं में से पारगमित प्रकाश का ध्रुवण उत्तरोत्तर बढ़ता जाता है और पट्टिकाओं की संख्या पर्याप्त हो जाने पर वह लगभग पूर्णत: समतल ध्रुवित हो जाता है। पतली पतली कई पट्टिकाओं के ऐसे समूह को पट्टिकापुंज कहते हैं।\n\n5. प्रकीर्णन (Scattering) - जब प्रकाश किसी पारदर्शी माध्यम में उपस्थित अत्यंत छोटे-छोटे कणों पर पड़ता है तब उन कणों से प्रकीर्णित होकर चारों ओर फैलनेवाला प्रकाश भी सामान्यत: अंशध्रुवित होता है। किंतु जो प्रकाश प्राथमिक किरण से समकोणिक दिशा में प्रकीर्णित होता है, वह पूर्णत: समतल ध्रुवित होता है। यह बात आकाश के नीले प्रकाश में देखी जा सकती है, जो वायु के अणुओं द्वारा प्रकीर्णित सूर्य का प्रकाश ही है।\n\nजिस प्रकार यह मालूम करने के लिए कि कोई प्रकाश समतल ध्रुवित है या नहीं और यदि है तो उसका ध्रुवणतल कौन-सा है, टूरमैलीन का उपयोग होता है, ठीक उसी तरह ध्रुवण उत्पन्न करने के उपर्युक्त सभी साधनों का उपयोग भी इस कार्य के लिए किया जा सकता है।\n\nइसे उत्पन्न करने का उपाय यह है कि समतल ध्रुवित प्रकाश को किसी द्विवर्तक क्रिस्टल, यथा अभ्रक की पट्टिका, पर अभिलंबत: डाला जाता है। इससे दो भिन्न आयामों वाली समकोणत: ध्रुवित किरणें भिन्न वेगों से एक ही मार्ग पर क्रिस्टल में चलती हैं। उसमें से दूसरी ओर निकलने पर इन दोनों किरणों में कुछ कलांतर उत्पन्न हो जाता है और दोनों के संयोजन से दीर्घवृत्त ध्रुवित प्रकाश प्राप्त हो जाता है।\n\nयदि क्रिस्टल पट्टिका की मोटाई इतनी हो कि कलांतर 90 डिग्री हो जाए तो उस पट्टिका को चतुर्थांश तरंगपट्टिका (Quarter wave plate) कहते हैं। इस पट्टिका को घुमाने से एक किरण का आयाम बढ़ता है और दूसरी का घटता है। जिस स्थिति में दोनों आयाम बराबर हो जाते हैं, उसमें पारगमित प्रकाश वृत्तध्रुवित हो जाता है।\n\nऐसे ध्रुवणों की पहचान के लिए भी चतुर्थांश तरंगपट्टिका का उपयोग किया जाता है। यह दीर्घावृत्तीय अथवा वृत्तीय कंपनों का पुन: दो समकोणिक सरल रेखात्मक कंपनों में विघटन कर देता है और पट्टिका को घुमाक यथोचित स्थिति में लाने से वह उनके कलांतर को घटा या बढ़ाकर 0 डिग्री या 180 डिग्री कर देता है। अत: पारगमित प्रकाश पुन: समतल ध्रुवित हो जाता है, जिसकी पहचान टूरमैलीन या निकल के द्वारा हो सकती है। अंशध्रुवित अथवा अध्रुवित प्रकाश से इस क्रिया द्वारा समतल ध्रुवित प्रकाश प्राप्त नहीं हो सकता, क्योंकि अंशध्रुवित प्रकाश अध्रुवि तथा समतल ध्रुवित प्रकाश का मिश्रण होता है और अध्रुवित प्रकाश का टूरमैलीन द्वार लोप कभी भी नहीं हो सकता।\n\nसमतल ध्रुवित प्रकाश में कंपनों की दिशा का ज्ञान होने का कारणा इस दिशा का सकेत देने के लिए एक ध्रुवणतल की कल्पना की गई थी और उसकी परिभाषा यों दी गई थी : परावर्तन द्वारा प्राप्त पूर्णत: समतल ध्रुवित किरण का ध्रुवणतल उसका आयात तल (plane of incidence) होता है। अत: टूरमैलीन की जिस स्थिति में इस परावर्तित किरण की तीव्रता नष्ट हो जाती है उसमें टूरमैलीन पट्टिका पर आपात तल से समांतर रेखा खींच ली जाती है। उसमें टूरमैलीन पट्टिका पर आपात तल से समांतर रेखा खींच ली जाती है और तब ऐसे टूरमैलीन से किसी भी ध्रुवित प्रकाश का ध्रुवणतल मालूम किया जा सकता है।\n\nइसे जानने के लिए सरलतम युक्ति यह है कि किसी अंधेरे कमरे में समतल ध्रुवित प्रकाश की पतली किरण ऊर्ध्वाधर दिशा में चलाई जाए। किरण का मार्ग अदृश्य ही रहेगा, किंतु यदि बहुत पतले कणों का धुँआ, कागज को जलाकर, इस किरण के निकट उत्पन्न किया जाए तो उन कणों से प्रकीर्णित प्रकाश के कारण किरण का मार्ग दिखाई देने लगेगा। किंतु चारों ओर घूमकर देखने से किसी एक दिशाविशेष में किरण अदृश्य ही रहेगी। स्पष्टत: इस दिशा में प्रकीर्णन नहीं होता। अत: यही कंपन की दिशा है, क्योंकि कंपन की दिशा में अनुप्रस्थ तरंग नहीं चल सकती। इस उपाय से ज्ञात हो गया है कि कंपन की दिशा ध्रुवण तल से समकोणिक होती है, अर्थात् ध्रुवक कोण पर परावर्तित किरण के कंपन आपात तल से समकोणिक होते हैं। यही बात अन्य उपायों से भी प्रमाणित हो गई है। प्रकाश के विद्युत् चुंबकीय सिद्धांत के अनुसर प्रत्येक किरण में वैद्युत तथा चुंबकीय दोनों प्रकार के कंपन होते हैं और ये परस्पपर समकोणिक भी होते हैं। इस सिद्धांत से यह भी प्रकट होता है कि ध्रुवक कोण पर परावर्तित प्रकाश में वैद्युत कंपन आपाततल से समकोणिक होते हैं। अत: इससे यह परिणाम निकलता है कि नेत्रों को प्रभावित करनेवाले प्रकाश के कंपन वैद्युत हैं, चुंबकीय नहीं।\n\nध्रुवक कोण पर परावर्तित प्रकाश में कंपनों के आपात तल से समकोणिक होने का तात्पर्य स्पष्टत: यह है कि यदि आपाती किरण के कंपन आपात तल में हों, तो उसका परावर्तन ध्रुवक कोण पर बिल्कुल ही नहीं, होता। अत: जब आपतन कोण ध्रुवक कोण के बराबर हो तब आपाततल में ध्रुवित प्रकाश का तो परावर्तन हो सकता है, किंतु आपाततल से समकोणत: ध्रुवित प्रकाश का परावर्तन नहीं हो सकता।\n\nज्योतिमापन (photometry) में इस बात की आवश्यकता होती है कि प्रकाश की तीव्रता को इच्छानुसार घटाया जा सके और यह भी हम यथार्थतापूर्वक जान सकें कि इस घटी पूर्व तीव्रता में और पूर्ववर्ती तीव्रता में क्या अनुपात है। इसके लिए दो निकल प्रिज़्मों का उपयोग किया जात है। जब दोनों समांतर अवस्थ में होते हैं, तब तो उत्तरोत्तर दोनों में होकर निकलनेवाले प्रकाश की तीव्रता महत्तम होती हैं, किंतु यदि दोनों की स्थितियों के बीच में कोण (q) हो तो तीव्रता (cos2q) के अनुपात में घट जाती है। पोलैरॉयड का भी इस कार्य के लिए उपयोग किय जा सकता है।\n\n", "id": "186418", "title": "ध्रुवण (विद्युतचुम्बकीय)"}
{"url": "https://hi.wikipedia.org/wiki?curid=186422", "text": "चिंतपूर्णी\n\nचिंतपूर्णी धाम हिमाचल प्रदेश मे स्थित है। यह स्थान हिंदुओं के प्रमुख धार्मिक स्थलो में से एक है। यह 51 शक्ति पीठो मे से एक है। यहां पर माता सती के चरण गिर थे। इस स्थान पर प्रकृति का सुंदर नजारा देखने को मिल जाता है। यात्रा मार्ग में काफी सारे मनमोहक दृश्य यात्रियो का मन मोह लेते हैं और उनपर एक अमिट छाप छोड़ देते हैं। यहां पर आकर माता के भक्तों को आध्यात्मिक आंनद की प्राप्ति होती है।\nदूर्गा सप्‍तशती और देवी महात्यमय के अनुसार देवताओं और असुरों के बीच में सौ वर्षों तक युद्ध चला था जिसमें असुरो की विजय हुई। असुरो का राजा महिसासुर स्वर्ग का राजा बन गया और देवता सामान्य मनुष्यों कि भांति धरती पर विचरन करने लगे। देवताओं के ऊपर असुरों द्वारा काफी अत्याचार किया गया। देवताओं ने इस विषय पर आपस में विचार किया और इस कष्‍ट के निवारण के लिए वह भगवान विष्णु के पास गये। भगवान विष्णु ने उन्हें देवी की आराधना करने को कहा। तब‍ देवताओं ने उनसे पूछा कि वो कौन देवी हैं जो हमारे कष्टो का निवारण करेंगी। इसी योजना के फलस्वरूप त्रिदेवो ब्रह्मा, विष्णु और महेश तीनों के अंदर से एक दिव्य प्रकाश प्रकट हुआ जो देखते ही देखते एक स्त्री के रूप में परिवर्तित हो गया। इस देवी को सभी देवी-देवताओं ने कुछ-न-कुछ भेट स्वरूप प्रदान किया। भगवान शंकर ने सिंह, भगवान विष्णु ने कमल, इंद्र ने घंटा, समुंद्र ने कभी न मैली होने वाली माला प्रदान की। इसके बाद सभी देवताओं ने देवी की आराधना की ताकि देवी प्रसन्न हो और उनके कष्टो का निवारण हो सके। और हुआ भी ऐसा ही। देवी ने प्रसन्न होकर देवताओं को वरदान दे दिया और कहा मैं तुम्हारी रक्षा अवश्य करूंगी। इसी के फलस्वरूप देवी ने महिषासुर के साथ युद्ध प्रारंभ कर दिया। जिसमें देवी की विजय हुई और तभी से देवी का नाम महिषासुर मर्दनी पड़ गया।\n\nचिंतपूर्णी मंदिर शक्ति पीठ मंदिरों मे से एक है। पूरे भारतवर्ष मे कुल 51 शक्तिपीठ है। जिन सभी की उत्पत्ती कथा एक ही है। यह सभी मंदिर शिव और शक्ति से जुड़े हुऐ है। धार्मिक ग्रंथों के अनुसार इन सभी स्थलो पर देवी के अंग गिर थे। शिव के ससुर राजा दक्ष ने यज्ञ का आयोजन किया जिसमे उन्होंने शिव और सती को आमंत्रित नहीं किया क्योंकि वह शिव को अपने बराबर का नहीं समझते थे। यह बात सती को काफी बुरी लगी। वह बिना बुलाए यज्ञ में पहुंच गयीं। जहां शिव का काफी अपमान किया गया। इसे सती सहन न कर सकी और वह हवन कुण्ड में कुद गयी। जब भगवान शंकर को यह बात पता चली तो वह आये और सती के शरीर को हवन कुण्ड से निकाल कर तांडव करने लगे। जिस कारण सारे ब्रह्माण्‍ड में हाहाकार मच गया। पूरे ब्रह्माण्‍ड को इस संकट से बचाने के लिए भगवान विष्णु ने सती के शरीर के अपने सुदर्शन चक्र से 51 भागो में बांट दिया। जो अंग जहां पर गिरा वह शक्ति पीठ बन गया। मान्यता है कि चिंतपूर्णी मे माता सती के चरण गिरे थे। इन्‍हें छिनमष्तिका देवी भी कहा जाता है। चिंतपूर्णी देवी मंदिर के चारो और भगवान शंकर के मंदिर है।\n\nचिंतपूर्णी मंदिर में शरदीय और गृष्‍मऋतु नवरात्रि काफी धूमधाम से मनाये जाते हैं। नवरात्रि में यहां पर विशाल मेले का आयोजन किया जाता है। नवरात्रि की प्रत्येक रात्रि को यहां पर जागरण का आयोजन किया जाता है। नवरात्रि के दिनो मे यहां पर आने वाने श्रद्धालुओं कि संख्या में काफी वृद्धि हो जाती है।\n\nचिंतपूर्णी गांव जिला ऊना हिमाचल प्रदेश राज्य में स्थित है। चिंतपूर्णी मंदिर सोला सिग्ही श्रेणी की पहाड़ी पर स्थित है। भरवाई गांव जो होशियारपुर-धर्मशिला रोड पर स्थित है वहा से चिंतपूर्णी 3 कि॰मी॰ की दूरी पर है। यह रोड राज्य मार्ग से जुड़ा हुआ है। पर्यटक अपने निजी वाहनो से चिंतपूर्णी बस स्टैण्ड तक जा सकते हैं। बस स्टैण्ड चिंतपूर्णी मंदिर से 1.5 कि॰मी॰ की दूरी पर स्थित है। चढाई का आधा रास्ता सीधा है और उसके बाद का रास्ता सीढीदार है।\nगर्मी के समय में मंदिर के खुलने का समय सुबह 4 बजे से रात 11 बजे तक है और सर्दियों में सुबह 5 बजे से रात्रि 10 बजे तक का है। दोपहर 12 बजे से 12.30 तक भोग लगाया जाता है और 7.30 से 8.30 तक सांय आरती होती है। दर्शन के लिए आने वाले श्रद्धालु माता के लिए भोग के रूप में सूजी का हलवा, लड्डू बर्फी, खीर, बतासा, नारियल आदि लाते हैं। कुछ श्रद्धालु अपनी मन्नत पूरी हो जाने पर ध्वज और लाल चूनरी माता को भेट स्वरूप प्रदान करते हैं। चढाई के रास्ते में काफी सारी दूकाने है जहां से ही श्रद्धालु माता को चढाने का समान खरीदते हैं। दर्शनो से पहले प्रत्येक पर्यटक को हाथ साफ करने पड़ते हैं और उन्हें अपने सर पर रूमाल या कपड़ा ढकना पड़ता है। मंदिर के मुख्य द्वार पर प्रवेश करते ही सीधे हाथ पर आपको एक पत्थर दिखाई देगा। यह पत्थर माईदास का है। यही वह स्थान है जहां पर माता ने भक्त माईदास को दर्शन दिये थे। भवन के मध्य में माता की गोल आकार की पिण्डी है। जिसके दर्शन भक्त कतारबद्ध होकर करते हैं। श्रद्धालु मंदिर की परिक्रमा करते हैं। माता के भक्त मंदिर के अंदर निरंतर भजन कीर्तन करते रहते हैं। इन भजनो को सुनकर मंदिर में आने वाले भक्तो को दिव्य आंनद की प्राप्ति होती है और कुछ पलो के लिए वह सब कुछ भूल कर अपने को देवी को समर्पित कर देते हैं। मंदिर के साथ ही में वट का वृक्ष है जहां पर श्रद्धालु कच्ची मोली अपनी मनोकामना की पूर्ति के लिए बांधते हैं। आगे पश्चिम की और बढने पर बड़ का वृक्ष है जिसके अंदर भैरों और गणेश के दर्शन होते हैं। मंदिर का मुख्य द्वार पर सोने की परत चढी हुई है। इस मुख्य द्वार का प्रयोग नवरात्रि के समय में किया जाता है। यदि मौसम साफ हो तो आप यहां से धौलाधर पर्वत श्रेणी को देख सकते हैं। मंदिर की सीढियों से उतरते वक्त उत्तर दिशा में पानी का तालाब है। पंड़ित माईदास की समाधि भी तालाब के पश्चिम दिशा की ओर है। पंड़ित माईदास द्वारा ही माता के इस पावन धाम की खोज की गई थी।\n\nफरवरी के मध्य से अप्रैल के मध्य तक मौसम सुहाना रहता है। अप्रैल के मध्य से गर्मियां शुरू हो जाती है। गर्मियों के समय में दिन का मौसम काफी गर्म हो जाता है। रात्रि के समय का मौसम हल्का ठंड़ा होता है। जून से सितंबर तक यहां पर बारिश होती है। अक्टूबर से नवंबर के समय में दिन तो गर्म रहता है जबकि सुबह और रात ठंडी होती है। दिसंबर से जनवरी के माह में यहां पर काफी ठंड होती है और यहां का तापमान माईनस 5 डिग्री तक पहुंच जाता है। चिंतपूर्णी जाने का उपयुक्त समय फरवरी से अप्रैल तक का है। इन दिनो यहां का मौसम सुहाना होता है।\nविशेष पर्व जैसे नवरात्रि, सावन मास, सक्रांति, पूर्णिमा, अष्टमी में यहां पर काफी संख्या में श्रद्धालु आते हैं। इस कारण इस समय में यात्रियों को थोड़ी बहुत समस्‍या का सामना करना पड़ता है। पर इसके अलावा यहां पर रहने के लिए काफी संख्या में होटल और धर्मशालाए है जोकि यात्रियो की प्रत्येक समस्‍या का समाधान करते हैं। चिंतपूर्णी मंदिर से 3 कि॰मी॰ की दूरी पर हिमाचल टूरिज्म विभाग का यात्री निवास है जिसके अंदर सभी सुविधाए उपलब्ध है।\nनिकटतम महानगर चंडीगढ़ है जो कि राज्यो से सड़क मार्ग, रेल मार्ग व वायु मार्ग से जुड़ा हुआ है। चंडीगढ़ तक पहुंने के बाद सड़क मार्ग द्वारा चिंतपूर्णी तक असानी से पहुंचा जा सकता है।\n\nवायु मार्ग: चिंतपूर्णी तक जाने के लिए निकटतम हवाई अड्डे चंडीगढ़ और अमृतसर हैं। यहाँ से सड़क मार्ग से चिंतपूर्णी तक आसानी जा सकते हैं।\n\nरेल मार्ग: निकटतम रेलवे स्टेशन हिमाचल का ऊना है। तत्पश्चात् चंडीगढ़ सभी राज्यो से रेल मार्ग से जुड़ा हुआ है। दिल्ली, मुम्बई, कलकत्ता आदि सभी शहरो से यह रेल मार्ग से जुड़ा हुआ है। दिल्ली से चंडीगढ़ तक के लिए काफी सारी ट्रेन सुविधा उपलब्ध है। दिल्ली से ऊना के लिए भी एक सीधी जन शताब्दी ट्रेन चलती है।\n\nसड़क मार्ग: चिंतपूर्णी तक जाने के काफी सारे मार्ग हैं। यदि आप दिल्ली से चिंतपूर्णी आते हैं। तो आपको दिल्ली से चंडीगढ़, रोपड़, नंगल, ऊना, मुबारकपुर, भरवानी होते हुए चिंतपूर्णी आना होगा। आप सड़क मार्ग तय करके 5 घंटे मे चंडीगढ़ से चिंतपूर्णी पहुंच सकते हैं। हिमाचल प्रदेश ट्राँसपोर्ट विभाग द्वारा भी यहां तक के लिए बस सुविधा मुहैया कराई गई है। जालंधर से भी यहाँ तक के लिए एक सीधा रास्ता है।\n\n", "id": "186422", "title": "चिंतपूर्णी"}
{"url": "https://hi.wikipedia.org/wiki?curid=186429", "text": "प्रकाश का वेग\n\nप्रकाश का वेग (Velocity of light) (इसे प्राय: c से निरूपित किया जाता है) एक भौतिक नियतांक है। निर्वात में इसका मान ठीक-ठीक 299,792,458 मीटर प्रति सेकेण्ड है [1][2] जिसे प्राय: 3 लाख किमी/से. कह दिया जाता है। वस्तुत: सभी विद्युतचुम्बकीय तरंगों (जैसे रेडियो तरंगें, गामा किरणे, प्रकाश आदि) का वेग इतना ही होता है। चाहे प्रेक्षक का 'फ्रेम ऑफ रिफरेंस' कुछ भी हो या प्रकाश-उत्सर्जक स्रोत किसी भी वेग से किधर भी गति कर रहा हो, हर प्रेक्षक को प्रकाश का यही वेग मिलेगा। कोई भी वस्तु प्रकाश के वेग से अधिक वेग पर गति नहीं कर सकता।\n\nप्रकाश के वेग का ठीक-ठाक मान निकालना एक अत्यंत महत्वपूर्ण कार्य है, क्योंकि यह चुंबकीय एवं विद्युतीय घटनाओं का एक अभिन्न अंग है। जितने भी ऊर्जा के संचार के कार्य हैं, उनमें इसका उपयोग होता है। \n\n21 अक्टूबर 1983, से प्रकाश के वेग का मान मीटर सहित अन्य मापकों को 'कैलिब्रेट' करने के लिये किया जा रहा है। इसका मान निर्वात के विद्युत नियतांक formula_1 तथा चुम्बकीय नियतांक (परमिएबिलिटी) (परमिटिविटी) formula_2 से सम्बन्धित है जो निम्नवत है:\n\nआज के लगभग 300 वर्ष पहले यह गलत धारणा थी कि प्रकाश का वेग अनंत होता है, अर्थात् उसे एक स्थान से दूसरे स्थान पहुँचने में कुछ भी समय नहीं लगता। सर्वप्रथम सितंबर, सन् 1676 में रोमर ने इस गलत धारणा को दूर कर यह बताया कि प्रकाश का वेग बहुत अधिक होने के बावजूद 'परिमित' होता है। बृहस्पति के उपग्रहों के ग्रहणों के अंतर काल में पृथ्वी से संबंधित दूरी के बदलने से होनेवाले परिवर्तन का अध्ययन कर, रोमर ने प्रकाश को पृथ्वी की कक्षा के व्यास को पार करने में लगनेवाले काल को निकाला। पृथ्वी की कक्षा के व्यास को मालूम कर, उसने प्रकाशवेग का मान मालूम किया, जो 2,14,300 किलोमीटर प्रति सेकंड के बराबर ज्ञात हुआ। उन दिनों की विज्ञान की प्रगति को देखते हुए यह अत्यंत प्रशंसापूर्ण कार्य था।\n\nएकवर्णी तरंग के वेग को कलावेग (Phase velocity) कहते हैं। यथार्थ में श्वेत प्रकाश एकवर्णी न होकर कई प्रकार की तरंगों से बनता है। यह झुंड जिस वेग से चलता है, उसे समूह वेग (Group velocity) कहते हैं। प्रकाश के वेग नापने की प्रत्यक्ष विधियाँ साधारणतया समूहवेग ही नापती हैं।\n\n\n\n\n\nप्रकाशवेग नापने की विविध विधियों को निम्न मुख्य भागों में बाँटा जा सकता है। इनमें कुछ प्रत्यक्ष विधियाँ हैं तथा कुछ अप्रत्यक्ष।\n\n\n\n\n\nयह अब केवल ऐतिहासिक महत्व रखती है। जब पृथ्वी और बृहस्पति की स्थिति A1 और B1 पर रहती है, तब बृहस्पति के उपग्रहों के ग्रहण के अंतरकाल को मालूम कर लिया जाता है। लगभग छह महीने पश्चात् जब पृथ्व एवं बृहस्पति की स्थिति A2 और B2 पर क्रमश: होती है, तब फिर से इस अंतरकाल को मालूम कर लिया जाता है। बृहस्पति एवं पृथ्वी के बीच की दूरी बढ़ जाने के कारण ग्रहण का यह अंतरकाल बदल जाता है। इस परिवर्तन को एवं पृथ्वी की कक्षा के व्यास को मालूम कर प्रकाशवेग मालूम किया जाता है।\n\nपृथ्वी सूर्य के चारों ओर प्राय: 18.5 मील प्रति सेकंड के वेग से घूमतल है। अतएव जब हम दूरबीन द्वारा किसी तारे को देखना चाहते हैं तब उसे सीधे तारे की ओर न रखकर, पृथ्वी की दिशा में कुछ झुकाना पड़ता है। यह प्रेक्षित दिशा यथार्थ दिशा नहीं होती है। इन दोनों दिशाओं के बीच के कोण को अपेरण कोण कहते हैं। इस कोण का मान एवं पृथ्वी का गमन वेग मालूम किया जाता है।\n\n1725 ई. में ब्रैडले ने g-ड्रेकोनिस तारे का अध्ययन कर प्रकाशवेग का मान 2.99,855ल् 120 किलोमीटर प्रति सेकंड निकाला। आपेक्षिकता सिद्धांत का जन्म होने में इस विधि का कुछ हाथ है।\n\n1849 में एच. एल. फीजो ने सर्वप्रथम केवल पार्थिव उपकरणों से प्रकाशवेग को मालूम किया। फीज़ो ने प्रकाशवेग का मान 3,15,300.500 किलोमीटर प्रति सेकंड निकाला। इसी विधि से कॉर्नु (Cornu) ने 1875 ई. में प्रकाशवेग 3,00,400 किलोमीटर प्रति सेंकंड एवं 1906 ई. में पैराटिन ने 2,99,880.84 किलोमीटर प्रति सेकंड निकाला।\n\nदंतुरचक्र के स्थान पर फूको ने वेग से घूमनेवाले दर्पण का उपयोग किया। 1962 ई. में फूको ने प्रकाश वेग (c) का मान 2,98,009.500 किलोमीटर प्रति सेकंड निकाला। सन् 1878-82 के बीच माइकेलसन (Michelson) ने इसी प्रयोग द्वारा वेग का मान 2,99,828 किलोमीटर प्रति सेंकंड निकाला तथा साइमन न्यूकम (Simon Newcomb) ने 2,99,778।\n\nसन् 1926 में किया गया हय प्रयोग अपनी यथार्थता के लिये प्रसिद्ध है। 22 मील दूरी पर पहाड़ की चोटी पर स्थित, माउंट विलसन तथा माउंट सेंट ऐंटोनियो को माइकेलसन ने अपने प्रयोग के लिये निर्धारित किया। \n\nपौज़े एवं पीअरसन ने 1935 ई. में उपर्युक्त प्रयोग को निर्वात में दुहराया। उनके उपकरण एक मील लंबे नल में स्थित थे। अष्टकोण के स्थान पर इन्होंने 32 तलवाले दर्पण का उपयोग किया। उनके प्रकाशवेग का मान 2,99,774.11 किलोमीटर प्रति सेकंड निकला।\n\nघूमनेवाले दंतुरचक्र जैसा ही कर सेल एक वैद्युत प्रकाशिक कपाठ है। कर सेल में एक काँच के पात्र में धातु की दो समांतर पट्टियों के बीच में नाइट्रोबेंजीन द्रव भरते हैं। इसके दोनों ओर दो निकल (nicol) प्रिज्म इस स्थिति में रखते हैं कि सेल में से किरणें निकल नहीं सकती। किंतु यदि पहियों पर वैद्युत विभव लगाया जाए, तो द्रव में द्विवर्तन उत्पन्न होगा और अब निकल में से प्रकाश आ सकेगा। यदि उच्च आवृत्तिवाला वैद्युत विभव लगाया जाय, तो सेल प्रकाश को अधिकतम विभव पर जाने देगा और शून्य विभव पर रोक देगा। यदि प्रत्यावर्ती क्षेत्र की आवृत्ति 108 हो तो 2' 108 बार प्रति सेकंड प्रकाश रुकेगा एवं जा सकेगा।\n\nसन् 1926 ई. में कारोलुस (Karolus) एवं मिटलस्टैट (Mittelstaedt) ने इस कर सैल का उपयोग प्रकाश का वेग निकालने में किया। दोनों सेलों में वही प्रत्यावर्ती क्षेत्र लगाया गया है। इनके प्रकाशवेग का मान 2,99778.20 किलोमीटर प्रति सेंकंड था।\n\nऐंडरसन (Anderson) ने सन् 1936-41 में उपर्युक्त प्रयोग में सुधार कर इसे 3,000 बार दुहराया। इनके अनुसार प्रकाशवेग का औसत मान 2,99776ल् 4 किलोमीटर प्रति सेकंड निकला। वर्गस्ट्रैंड ने भी (1949-51) इसी विधि का उपयोग कर प्रकाशवेग का मान 2,99,793.13 किलोमीटर प्रति सेकंड निकाला।\n\nयदि क्वार्ट्ज को दो निकलों के बीच में रखकर उसपर प्रत्यावर्ती विद्युत क्षेत्र लगाया जाए, तो वह भी कर सैल जैसा कार्य करता है। यह बात कर और ग्रांट ने सन् 1927 में बताई। सन् 1938 में मैक किन्ले ने इसका उपयोग कर प्रकाशवेग का मान 2,99,780.70 किलोमीटर प्रति सेकंड निकाला।\n\nलुविग बर्गमैन ने 1937 ई. में बताया कि यदि क्वार्ट्ज पर उच्च आवृत्तिवाले प्रत्यावर्ती क्षेत्र को लगाया जाए, तो उसमें भी उच्च आवृत्तिवाले प्रत्यावर्ती क्षेत्र को लगाया जाए, तो उसमें भी उच्च आवृत्तिवाले दोलन उत्पन्न हो जाते हैं। उनमें बराबर दूरी पर निस्पंद तल बन जाते हैं उनमें बराबर दूरी पर निस्पंद तल बन जाते हैं और क्वार्ट्ज पट्टिका ग्रेटिंग बन जाती है। जब क्षेत्र उच्च होता है तब ग्रेटिंग बनती है और क्षेत्र शून्य होने पर वह नष्ट हो जाती है।\n\nक्वार्ट्ज के उपर्युक्त गुण का उपयोग हाउस्टन ने 1941 एवं 1950 ई. में प्रकाशवेग निकालने के काम में किया। हाउस्टन ने प्रकाशवेग का मान 2,99,775.9 किलोमीटर प्रति सेकंड निकाला।\n\n(1) विद्युच्चुंबकीय तथा स्थिरविद्युत मात्रकों के अनुपात द्वारा : सन् 1873 में मैक्सवेल ने प्रकाश को विद्युच्चुंबकीथ तरंग बताया और उसके वेग को विद्युच्चुंबकीय एवं स्थिर विद्युत मात्रकों के अनुपात के बराबर। विद्युत संबंधी विभिन्न परिमाणों को दोनों प्रकार के मात्रकों में आसानी से नापा जा सकता है।\n\n(2) स्थावर तरंगों का तारों पर बनाना : विद्युच्चुंबकीय तरंगों की स्थावर तरंगें दो समांतर तारों पर बनाई जाती हैं। निस्पंद तलों के बीच की दूरी ज्ञात कर तरंगदैर्ध्य मालूम किया जाता है। फिर आवृत्तिकाल मालूम कर वेग मालूम हो जाता है। इस विधि से ब्लोंडेट तथा लेचर ने प्रकाशवेग का मान निकाला।\n\n(3) कैविटी रेजोनेटर (Cavity Resonator) : इसकी मदद से 1947 ई. में अकाशवेग का मान 2,99,792 किलोमीटर प्रति सेकंड निकला। इसेन ने विधि को सुधार कर इस मान को 2,99,792.5 बताया। हन्सेन और बोल ने 1950 ई. में बहुत ही यथार्थ रूप से इस मान को 2,99,789.6 किलोमीटर प्रति सेकंड निकाला।\n\n(4) सूक्ष्म दैर्ध्य व्यतिकरणी : सन् 1950 में फ्रूम ने रेडार तरंगों की सहायता से प्रकाशवेग का मान 2,99,792.6ल् 0.7 किलोमीटर प्रति सेकंड निकाला और फिर सन् 1954 में इस मान को बदलकर 2,99,793.7 बताया।\n\nओबौ और शौरन व्यवस्था का उपयोग दूरी नापने के लिये किया गया। 1947 ई. में जोन ने तथा 1949 और 1954 ई. में अलाक्सन ने इस विधि द्वारा प्रकाशवेग का मान 2,99,794.2 किलोमीटर प्रति सेकंड निकाला।\n\n(5) घूर्णन स्पेक्ट्रम : इसकी सहायता से आर्वाचीन काल में, अर्थात् सन् 1955 में, प्लायर, ब्लैन व कोनर ने मिलकर प्रकाशवेग का मान 2,99,789.8 किलोमीटर प्रति सेंकंड निकाला।\n\nइस प्रकार इन सब विधियों से निकाले हुए प्रकाशवेग के मानों का अध्ययन कर हम कह सकते हैं कि सबसे यथार्थ प्रकाशवेग मान 2,99,793.0 किलोमीटर प्रति सेकंड है।\n\nवाचस्पति मिश्र द्वारा रचित तात्पर्यटीका में प्रकाश के वेग, और उसके द्वैत स्वभाव का उल्लेख है। \n\nसायणाचार्य ने प्रकाश के वेग का उल्लेख कुछ इस प्रकार किया है-\n\n\n", "id": "186429", "title": "प्रकाश का वेग"}
{"url": "https://hi.wikipedia.org/wiki?curid=186433", "text": "हाटकोटी\n\nशिमला से लगभग 84 किलोमीटर दूर, शिमला-रोहड़ू मार्ग पर पब्बर नदी के दाहिने किनारे पर धान के खेतों के बीच माता हाटकोटी के प्रसिद्ध प्राचीन मंदिर के लिए जाना जाता है। \n\nलगभग 1370 मीटर की उंचाई पर बसा पब्बर नदी के किनारे हाटकोटी में महिषासुर र्मदिनी का पुरातन मंदिर हे। जिसमें वास्तुकला, शिल्पकला के उत्कृष्ठ नमूनों के साक्षात दर्शन होते हैं। कहते हैं कि यह मंदिर 10वीं शताब्दी के आस-पास बना है। इसमें महिषासुर र्मदिनी की दो मीटर ऊंची कांस्य की प्रतिमा है तोरण सहित है। इसके साथ ही शिव मंदिर है जहां पत्थर पर बना प्राचीन शिवलिंग है। द्वार को कलात्मक पत्थरों से सुसज्जित किया गया है। छत लकड़ी से र्निमित है, जिस पर देवी देवताओं की अनुकृतियों बनाई गई हैं। मंदिर के गर्भगृह में लक्ष्मी, विष्णु, दुर्गा, गणेश आदि की प्रतिमाएं हैं। इसके अतिरिक्त यहां मंदिर के प्रांगण में देवताओं की छोटी-छोटी मूर्तियां हैं। बताया जाता है कि इनका निर्माण पांडवों ने करवाया था।\n", "id": "186433", "title": "हाटकोटी"}
{"url": "https://hi.wikipedia.org/wiki?curid=186434", "text": "केन्द्रीय भारतीय औषधि परिषद\n\nकेन्द्रीय भारतीय औषधि परिषद (अंग्रेज़ी: सेन्ट्रल काउन्सिल ऑफ इण्डियन मेडिसिन, लघु:CCIM) , स्वास्थ्य एवं परिवार कल्याण मंत्रालय, भारत सरकार के अधीन इंडियन मेडिसिन सेन्ट्रल काउन्सिल अधिनियम, १९७०, धारा ४८ के अंतर्गत्त १९७१ में स्थापित एक स्वायत्त संस्था है। यह विश्वविद्यालय अनुदान आयोग की व्यावसायिक परिषद है, जिसका ध्येय भारतीय औषधि क्षेत्र में आयुर्वेद, यूनानी एवं सिद्ध प्रणालियों सहित उच्च शिक्षा का पर्यवेक्षण करना है।\n\n", "id": "186434", "title": "केन्द्रीय भारतीय औषधि परिषद"}
{"url": "https://hi.wikipedia.org/wiki?curid=186436", "text": "अंधविश्वास\n\nआदिम मनुष्य अनेक क्रियाओं और घटनाओं के कारणों को नहीं जान पाता था। वह अज्ञानवश समझता था कि इनके पीछे कोई अदृश्य शक्ति है। वर्षा, बिजली, रोग, भूकंप, वृक्षपात, विपत्ति आदि अज्ञात तथा अज्ञेय देव, भूत, प्रेत और पिशाचों के प्रकोप के परिणाम माने जाते थे। ज्ञान का प्रकाश हो जाने पर भी ऐसे विचार विलीन नहीं हुए, प्रत्युत ये अंधविश्वास माने जाने लगे। आदिकाल में मनुष्य का क्रिया क्षेत्र संकुचित था इसलिए अंधविश्वासों की संख्या भी अल्प थी। ज्यों ज्यों मनुष्य की क्रियाओं का विस्तार हुआ त्यों-त्यों अंधविश्वासों का जाल भी फैलता गया और इनके अनेक भेद-प्रभेद हो गए। अंधविश्वास सार्वदेशिक और सार्वकालिक हैं। विज्ञान के प्रकाश में भी ये छिपे रहते हैं। अभी तक इनका सर्वथा उच्द्वेद नहीं हुआ है।\n\nअंधविश्वासों का सर्वसम्मत वर्गीकरण संभव नहीं है। इनका नामकरण भी कठिन है। पृथ्वी शेषनाग पर स्थित है, वर्षा, गर्जन और बिजली इंद्र की क्रियाएँ हैं, भूकंप की अधिष्ठात्री एक देवी है, रोगों के कारण प्रेत और पिशाच हैं, इस प्रकार के अंधविश्वासों को प्राग्वैज्ञानिक या धार्मिक अंधविश्वास कहा जा सकता है। अंधविश्वासों का दूसरा बड़ा वर्ग है मंत्र-तंत्र। इस वर्ग के भी अनेक उपभेद हैं। मुख्य भेद हैं रोग निवारण, वशीकरण, उच्चाटन, मारण आदि। विविध उद्देश्यों के पूर्त्यर्थ मंत्र प्रयोग प्राचीन तथा मध्य काल में सर्वत्र प्रचलित था। मंत्र द्वारा रोग निवारण अनेक लोगों का व्यवसाय था। विरोधी और उदासीन व्यक्ति को अपने वश में करना या दूसरों के वश में करवाना मंत्र द्वारा संभव माना जाता था। उच्चाटन और मारण भी मंत्र के विषय थे। मंत्र का व्यवसाय करने वाले दो प्रकार के होते थे-मंत्र में विश्वास करने वाले और दूसरों को ठगने के लिए मंत्र प्रयोग करने वाले।\n\nजादू-टोना, शकुन, मुहूर्त, मणि, ताबीज आदि अंधविश्वास की संतति हैं। इन सबके अंतस्तल में कुछ धार्मिक भाव हैं, परंतु इन भावों का विश्लेषण नहीं हो सकता। इनमें तर्कशून्य विश्वास है। मध्य युग में यह विश्वास प्रचलित था कि ऐसा कोई काम नहीं है जो मंत्र द्वारा सिद्ध न हो सकता हो। असफलताएँ अपवाद मानी जाती थीं। इसलिए कृषि रक्षा, दुर्गरक्षा, रोग निवारण, संततिलाभ, शत्रु विनाश, आयु वृद्धि आदि के हेतु मंत्र प्रयोग, जादू-टोना, मुहूर्त और मणि का भी प्रयोग प्रचलित था।\n\nमणि धातु, काष्ठ या पत्ते की बनाई जाती है और उस पर कोई मंत्र लिखकर गले या भुजा पर बाँधी जाती है। इसको मंत्र से सिद्ध किया जाता है और कभी-कभी इसका देवता की भाँति आवाहन किया जाता है। इसका उद्देश्य है आत्मरक्षा और अनिष्ट निवारण।\n\nयोगिनी, शाकिनी और डाकिनी संबंधी विश्वास भी मंत्र विश्वास का ही विस्तार है। डाकिनी के विषय में इंग्लैंड और यूरोप में 17वीं शताब्दी तक कानून बने हुए थे। योगिनी भूतयोनि में मानी जाती है। ऐसा विश्वास है कि इसको मंत्र द्वारा वश में किया जा सकता है। फिर मंत्र पुरुष इससे अनेक दुष्कर और विचित्र कार्य करवा सकता है। यही विश्वास प्रेत के विषय में प्रचलित है।\n\nफलित ज्योतिष का आधार गणित भी है। इसलिए यह सर्वांशतः अंधविश्वास नहीं है। शकुन का अंधविश्वास में समावेश हो सकता है। अनेक अंधविश्वासों ने रूढ़ियों का भी रूप धारण कर लिया है।\n\nमार्क्सवादी दृष्टिकोण में अंधविश्वास वह विचार पद्धति है जिसे आमतौर पर धर्मशास्त्रीय तथा बुर्जुआ साहित्य में सच्ची आस्था के मुकाबले रखा जाता है जो आदिम जादू से जुड़ा होता है। किसी भी धर्म के अनुयायी के दृष्टिकोण से अन्य धर्मों के सिद्धांत तथा अनुष्ठान अंधविश्वास की श्रेणी में आते हैं। मार्क्सवादी निरीश्वरवाद धार्मिक आस्था तथा किसी भी तरह के अंधविश्वास को पूर्णतः अस्वीकार करता है।\n\n\n", "id": "186436", "title": "अंधविश्वास"}
{"url": "https://hi.wikipedia.org/wiki?curid=186441", "text": "लियोनेल मेस्सी\n\nलियोनेल आंद्रेस मेस्सी (; जन्म 24 जून 1987) अर्जेंटीना के फ़ुटबॉल खिलाड़ी हैं, जो इस समय ला लिगा टीम बार्सिलोना और अर्जेंटीना की राष्ट्रीय टीम के लिए खेलते हैं। मेस्सी को अपनी पीढ़ी के सर्वश्रेष्ठ फ़ुटबॉल खिलाड़ियों में से एक माना जाता है, जिसने 21 साल की उम्र में ही कई बैलन डी'ऑर और FIFA वर्ष का विश्व खिलाड़ी नामांकन प्राप्त किए। उनकी खेल शैली और क्षमता की वजह से, फ़ुटबॉल के दिग्गज डिएगो मारडोना के साथ उनकी तुलना की जाने लगी, जिन्होंने ख़ुद मेस्सी को अपना \"उत्तराधिकारी\" घोषित किया है।\n\nमेस्सी ने कम उम्र में ही फ़ुटबॉल खेलना शुरू किया और जल्द ही बार्सिलोना ने उनकी क्षमता पहचान ली। उन्होंने 2000 में रोसारियो-आधारित न्यूवेल्स ओल्ड बॉय्स युवा दल को छोड़ा और अपने परिवार के साथ यूरोप आए, चूंकि बार्सिलोना ने उनके विकास हार्मोन की कमी के लिए इलाज की पेशकश की। 2004-05 सीज़न में पहली बार मैदान में उतरते हुए, उन्होंने सबसे कम उम्र के लीग खेल खेलने वाले फ़ुटबॉलर का ला लिगा रिकॉर्ड तोड़ दिया और साथ ही, सबसे कम उम्र के लीग गोल स्कोर करने वाले बने। मेस्सी के प्रथम प्रदर्शन के दौरान बार्सिलोना ने ला लिगा जीता और 2006 में दोहरा लीग और UEFA चैंपियन्स लीग जीतने के साथ ही, जल्द ही प्रमुख सम्मान मिलने लगे। 2006-07 उनकी सफलता का सीज़न था: एल क्लासिको में लगातार तीन गोल करते हुए और 26 लीग मैचों में 14 गोल की फ़िनिशिंग के साथ, उन्होंने नियमित रूप से फ़र्स्ट टीम में जगह बनाई। संभवतः 2008-09 का सीज़न उनका सबसे सफल सीज़न था, जिसमें मेस्सी 38 गोल करते हुए तिगुने विजय अभियान का अभिन्न अंग बने।\n\nमेस्सी, 2005 FIFA वर्ल्ड यूथ चैम्पियनशिप में छह गोल के साथ, जिसमें अंतिम खेल के दो गोल शामिल हैं, शीर्ष स्कोरर बने। उसके शीघ्र बाद, वे अर्जेंटीना के वरिष्ठ अंतर्राष्ट्रीय टीम के एक सदस्य के रूप में स्थापित हुए. 2006 में, वे अर्जेंटीना की ओर से FIFA विश्व कप में खेलने वाले सबसे कम उम्र के खिलाड़ी बने और अगले साल उन्होंने कोपा अमेरिका टूर्नामेंट में रनर्स-अप पदक जीता। 2008 में, उन्होंने अर्जेटीना ओलंपिक फ़ुटबॉल टीम के साथ बीजिंग में अपना पहला अंतर्राष्ट्रीय सम्मान, ओलंपिक स्वर्ण पदक जीता।\n\nमेस्सी का जन्म 24 जून 1987 को रोसारियो, अर्जेंटीना में जॉर्ज मेस्सी, एक फ़ैक्टरी मज़दूर और सीलिया (उर्फ़ कुक्कीटिनी), एक अंशकालिक क्लीनर दंपति के घर हुआ। उनके पैतृक परिवार का उद्गम इतालवी शहर एंकोना से हुआ, जहां से 1883 में उनके पूर्वज, एंजलो मेस्सी ने अर्जेंटीना में प्रवास किया। उनके दो बड़े भाई हैं रॉडरिगो तथा मेशियस और साथ ही मारिया सोल नामक एक बहन है। पांच साल की उम्र में मेस्सी अपने पिता जॉर्ज द्वारा प्रशिक्षित किए जा रहे एक स्थानीय क्लब ग्रैंडोली के लिए फ़ुटबॉल खेलना शुरू कर दिया। 1995 में, मेस्सी अपने गृह शहर रोसारियो में स्थित न्यूवेल ओल्ड बॉय्स के लिए खेलने लगे। 11 वर्ष की उम्र में, उनके नैदानिक परीक्षण में विकास हार्मोन की कमी पाई गई। प्राइमरा डिविज़न क्लब रिवर प्लेट ने मेस्सी की प्रगति में दिलचस्पी दिखाई, लेकिन उसके इलाज के लिए उनके पास पर्याप्त धन नहीं था, जिसका खर्चा 900 डॉलर प्रति माह था। बार्सिलोना के खेल निदेशक कार्ल्स रिक्सैक को मेस्सी की प्रतिभा के बारे में बताया गया, चूंकि मेस्सी के रिश्तेदार लेइडा, कैटालोनिया में थे, मेस्सी और उनके पिता एक परीक्षण की व्यवस्था करा सके। उनका खेल देखने के बाद बार्सिलोना ने उनसे अनुबंध पर हस्ताक्षर करवाए, जिसमें उनके चिकित्सा बिलों के लिए भुगतान की पेशकश की गई, बशर्ते कि वे स्पेन स्थानांतरित होने के लिए तैयार हों. उनका परिवार यूरोप चला गया और उन्होंने क्लब के युवा टीमों में खेलना शुरू किया।\n\nमेस्सी ने 16 नवम्बर 2003 को (16 वर्ष और 145 दिन की उम्र में) पोर्टो के खिलाफ़ एक दोस्ताना मैच में फ़र्स्ट टीम के लिए अपने खेल-जीवन की अनधिकृत शुरूआत की। बाद में, एक साल से भी कम समय में, फ़्रैंक रिजकार्ड ने उन्हें 16 अक्टूबर 2004 को (17 वर्ष और 114 दिन की उम्र में) एस्पैनयॉल के खिलाफ़ अपने लीग खेल की शुरूआत का मौक़ा दिया और वे बार्सिलोना के लिए खेलने वाले तब तक के तीसरे सबसे कम उम्र के खिलाड़ी और ला लिगा में खेलने वाले सबसे युवा क्लब के खिलाड़ी बने (जो रिकॉर्ड सितंबर, 2007 को टीम के साथी बोयान क्रिच ने तोड़ा). जब उन्होंने 1 मई 2005 को अल्बासेटे के खिलाफ़ क्लब के लिए अपना पहला सीनियर गोल किया, मेस्सी 17 वर्ष, 10 महीने और 7 दिन की उम्र के थे और तब तक बार्सिलोना के लिए ला लिगा खेल में स्कोर करने वाले सबसे कम उम्र के खिलाड़ी बने जिस रिकॉर्ड को 2007 में मेस्सी के असिस्ट से बोयान क्रिच ने तोड़ा.\nमेस्सी ने अपने पूर्व कोच फ़्रैंक रिजकार्ड के बारे में कहा: \"\"मैं कभी नहीं भूल सकता कि रिजकार्ड ने मुझे खेल में प्रवेश कराया.\" \"उन्होंने ही मुझमें विश्वास जगाया, जब मैं केवल सोलह, सत्रह साल का था।\"\"\n\n16 सितंबर को, तीन महीनों में दूसरी बार, बार्सिलोना ने मेस्सी के अनुबंध के लिए एक अद्यतनीकरण की घोषणा की - इस बार उन्हें फ़र्स्ट टीम के सदस्य के रूप में मेहनताना देने और जून 2014 तक अनुबंध बढ़ाने का सुधार किया गया। मेस्सी ने 26 सितंबर को स्पैनिश नागरिकता हासिल की और अंततः सीज़न के स्पैनिश फ़र्स्ट डिवीज़न में पहली बार खेलने में सक्षम हुए. मेस्सी को UEFA चैम्पियन्स लीग में इतालवी उडिनीज़ क्लब के खिलाफ़ 27 सितंबर को पहली बार घर से बाहर खेलने का मौक़ा मिला। बार्सिलोना स्टेडियम, शिविर नाउ में प्रशंसकों ने मेस्सी को उनके प्रतिस्थापन पर, खड़े होकर तालियां बजाते हुए सम्मान दिया, चूंकि गेंद पर उनके आत्मसंयम और रोनाल्डिन्हो के साथ संयोजन ने बार्सिलोना के लिए लाभदायक स्थिति हासिल की थी।\n\nमेस्सी ने सत्रह लीग प्रदर्शनों में छह गोल किए और छह में से एक चैंपियन्स लीग का गोल स्कोर किया। बहरहाल, 7 मार्च 2006 को समय से पहले उनका सीज़न ख़त्म हो गया, जब चेल्सी के खिलाफ़ सेकेंड राउंड चैंपियन्स लीग टाई के दूसरे चरण के दौरान उनकी दाहिनी जांघ की मांसपेशी फट गई। फ़्रैंक रिजकार्ड के बार्सिलोना ने सीज़न का समापन, स्पेन और यूरोप के विजेता के रूप में किया।\n\n2006-07 सीज़न में, 26 मैचों में 14 बार स्कोर करते हुए, मेस्सी ने खुद को फ़र्स्ट टीम के नियमित खिलाड़ी के रूप में स्थापित किया। 12 नवम्बर को, रियल ज़ारागोज़ा के खिलाफ़ खेल में, मेस्सी को प्रपदिकीय हड्डी की टूटन का सामना करना पड़ा, जिसकी वजह से तीन महीने के लिए वे खेल से बाहर हो गए। मेस्सी, अर्जेंटीना में अपनी चोट से उबरे और खेल में उनकी वापसी 11 फ़रवरी को रेसिंग सैंटैन्डर के खिलाफ़ हुई, जिसमें वे सेकंड-हॉफ़ स्थानापन्न के रूप में शामिल हुए. 11 मार्च को, \"एल क्लासिको\" ने मेस्सी को टॉप फ़ॉर्म में देखा, जहां उन्होंने हैट-ट्रिक के साथ, 10-मैन बार्सिलोना को, तीन बार बराबरी करते हुए, जिसमें अंतिम बराबरी इंजुरी-टाइम में हुई, 3-3 अंकों से ड्रा करने में मदद की। इस तरह वे इवान ज़मोरानो (रियल मैड्रिड के 1994-95 सीज़न में) के बाद \"एल क्लासिको\" में लगातार तीन गोल स्कोर करने वाले पहले खिलाड़ी बने। मेस्सी, इस फ़िक्सचर (नियत मैच) में भी अब तक के सबसे कम उम्र के खिलाड़ी हैं। सीज़न के अंत में वे अक्सर नेट पाने लगे; सीज़न के लिए उनके 14 लीग गोलों में से 11, अंतिम 13 मैचों से हासिल हुए हैं।\n\nमेस्सी ने एक ही सीज़न के दौरान मारडोना के सबसे प्रसिद्ध गोलों को लगभग दोहराते हुए, साबित किया कि \"नया मारडोना\" का टैग केवल अतिप्रचार नहीं है। 18 अप्रैल 2007 को उन्होंने गेटेफ़ के खिलाफ़ कोपा डेल रे के सेमी-फ़ाइनल में दो गोल किए, जिनमें से एक, मेक्सिको में संपन्न 1986 FIFA विश्व कप में इंग्लैंड के खिलाफ़ सदी का गोल के रूप में विख्यात मारडोना के प्रसिद्ध गोल से काफ़ी मिलता-जुलता था। दुनिया के खेल पत्रकारों ने मारडोना के साथ उनकी तुलना की और स्पैनिश प्रेस ने मेस्सी को \"मेस्सीडोना\" नाम दिया। उन्होंने वही दूरी तय की, उतने ही खिलाड़ियों को चकमा दिया (गोलकीपर सहित छह खिलाड़ी), बिल्कुल वैसी ही पोज़िशन से स्कोर किया और कोने के झंडे के पास वैसे ही भागे जैसे 21 साल पहले मारडोना ने मेक्सिको में किया था। खेल के बाद एक संवाददाता सम्मेलन में मेस्सी के साथी खिलाड़ी डेको ने कहा: \"यह सर्वोत्तम गोल है, जिसे मैंने कभी अपने जीवन में देखा.\" एस्पेनयॉल के खिलाफ़ भी मेस्सी ने एक ऐसा गोल किया, जो विश्व कप के क्वार्टर फ़ाइनल में इंग्लैंड के खिलाफ़ मारडोना के गोल से काफ़ी मिलता-जुलता था। मेस्सी ने ख़ुद को गेंद की दिशा में प्रवर्तित किया और हाथ से मेल खाते हुए, गोलकीपर कार्लोस कमेनी को पार करने में गेंद का निशाना साधा. एस्पेनयॉल के खिलाड़ियों के विरोध के बावजूद और रीप्ले ने भी दर्शाया कि वह स्पष्टतः हैंडबाल था, गोल बना रहा। \n\n2007-08 सीज़न के दौरान, मेस्सी ने ला लिगा में बार्सिलोना को शीर्ष चार में ले जाते हुए, एक सप्ताह में पांच गोल किए। 19 सितंबर को जब बार्सिलोना ने चैम्पियन्स लीग मैच में अपने स्व-स्थान पर, ओलंपिक लियोनाइस को हराया, उसमें मेस्सी ने एक स्कोर किया। 22 सितंबर को सेविला के खिलाफ़ दो गोल किए और फिर 26 सितंबर को, मेस्सी ने रियल ज़ारागोज़ा पर 4-1 की जीत में और दो गोल किए। 27 फ़रवरी को, मेस्सी ने वैलेंशिया के खिलाफ़ बार्सा के लिए अपना 100वां आधिकारिक मैच खेला।\n\nउन्हें फ़ारवर्ड की श्रेणी में FIFPro विश्व एकादश खिलाड़ी पुरस्कार के लिए नामांकित किया गया। एक स्पैनिश अख़बार \"मार्का\" के ऑन-लाइन संस्करण में किए गए सर्वेक्षण में उन्हें 77 प्रतिशत वोटों के साथ विश्व के सर्वोत्तम खिलाड़ी के रूप में चुना गया। बार्सिलोना-आधारित अख़बार \"एल मुंडो डिपोर्टिवो\" और \"स्पोर्ट\" के स्तंभकारों ने उल्लेख किया कि मेस्सी को बैलन डी'ऑर दिया जाना चाहिए, एक मत जिसका समर्थन फ़्रांज़ बेकेनबॉएर ने भी किया। फ़्रांसेस्को टोट्टी जैसे फ़ुटबॉल के महान शख्सों ने घोषित किया है कि वे मेस्सी को संप्रति दुनिया का सर्वोत्तम फ़ुटबॉल खिलाड़ी मानते हैं।\n\n4 मार्च को एक चोट के बाद मेस्सी को छह हफ्तों के लिए खेल से बाहर रखा गया, जब केल्टिक के खिलाफ़ चैम्पियन्स लीग मैच के दौरान उनकी बाईं जांघ की मांसपेशी फट गई। यह तीन सीज़नों में चौथी बार था जब मेस्सी को इस प्रकार की चोट पहुंची थी।\n\nक्लब से रोनाल्डिन्हो के प्रस्थान पर, मेस्सी ने उनका नंबर 10 जर्सी विरासत में हासिल किया। 1 अक्टूबर 2008 को, शखटार डोनेट्स्क के खिलाफ़ चैम्पियन्स लीग मैच के दौरान, मेस्सी ने अंतिम सात मिनट में दो गोल किए, जब उन्होंने थीयर्री हेनरी के स्थानापन्न के रूप में आने के बाद, बार्सिलोना के लिए 1-0 के स्कोर को 1-2 की जीत में बदल दिया। अगला लीग खेल एटलेटिको मैड्रिड के खिलाफ़ था, जिसे मेस्सी और उनके अच्छे दोस्त सर्जियो अग्वेरो के बीच एक दोस्ताना संघर्ष के रूप में प्रचारित किया गया। मेस्सी ने एक फ़्री किक से गोल दागा और दूसरे में असिस्ट किया, जब बार्सा ने मैच 6-1 से जीता। मेस्सी ने सेविला के खिलाफ़ से वॉली स्कोर करते हुए, एक और प्रभावशाली ब्रेस नेट में डाला और फिर गोलकीपर के इर्द-गिर्द ड्रिबलिंग करते हुए, तथा एक टाइट एंगल से दूसरा स्कोर किया। 13 दिसम्बर 2008 को, क्लासिको के पहले सीज़न के दौरान, मेस्सी ने रियल मैड्रिड के खिलाफ़ बार्सिलोना की 2-0 जीत में दूसरा गोल किया। उन्हें 2008 FIFA वर्ष के विश्व खिलाड़ी पुरस्कारों में 678 अंकों के साथ दूसरे स्थान पर नामांकित किया गया।\n\nमेस्सी ने एटलेटिको मैड्रिड के खिलाफ़ कोपा डेल रे टाई में पहली बार लगातार तीन गोल किए, जहां बार्सिलोना ने 3-1 की जीत हासिल की। मेस्सी ने 1 फ़रवरी 2009 को एक और महत्वपूर्ण डबल स्कोर किया, जहां सेकंड हॉफ़ स्थानापन्न के रूप में आते हुए उन्होंने 1-0 से नीचे रहने के बाद, 1-2 से रेसिंग सैंटैंडर को हराने में बार्सिलोना की मदद की। दो स्ट्राइक में दूसरा, बार्सिलोना का 5000वां लीग गोल था। ला लिगा के 28वें दौर में, मेस्सी ने सभी प्रतियोगिताओं में सीज़न का अपना 30वां गोल बनाया, जिस प्रक्रिया में उन्होंने मलागा CF के खिलाफ़ 6-0 की जीत हासिल करने में अपने टीम की मदद की। 8 अप्रैल 2009 को उन्होंने किसी प्रतियोगिता में नौ गोलों का व्यक्तिगत रिकॉर्ड बनाते हुए, बेयर्न म्यूनिख के खिलाफ़ चैंपियन्स लीग में दो बार गोल किए। 18 अप्रैल को, मेस्सी ने गेटेफ़ में हासिल 1-0 की जीत में सीज़न का अपना 20वां लीग गोल किया, जिसकी वजह से रियल मैड्रिड के ख़िलाफ़ बार्सिलोना लीग तालिका के शीर्ष पर अपने छह अंक की बढ़त को बनाए रख सकी। \nचूंकि बार्सिलोना सीज़न के समापन की ओर उन्मुख था, मेस्सी ने सैंटियागो बर्नब्यू में रियल मैड्रिड पर 6-2 की जीत के लिए दो गोल बनाए (उनका सभी प्रतियोगिताओं में 35वां और 36वां गोल), जोकि रियल मैड्रिड के लिए 1930 के बाद की सबसे भारी हार थी। प्रत्येक गोल के बाद वे अपने प्रशंसकों और कैमरा की ओर दौड़ते और अपनी बार्सिलोना जर्सी को ऊपर उठाते, तथा एक और टी-शर्ट दिखाते, जिस पर लिखा था, \"सिंड्रोम X फ़्रेजाइल\", जो कैटलान भाषा में भंगुरता X संलक्षण का पर्याय है, जिसके ज़रिए वे इस रोग से ग्रस्त बच्चों के प्रति अपना समर्थन जता रहे थे। मेस्सी, चैम्पियन्स लीग सेमी-फ़ाइनल में चेल्सी के ख़िलाफ़ एन्ड्रेस इनेस्टा के इंजुरी टाइम गोल बनाने में शामिल थे, जिससे बार्सिलोना, मैनचेस्टर युनाइटेड का मुक़ाबला करने के लिए फ़ाइनल में पहुंच सका। उन्होंने एथलीटिक बिलबाओ के खिलाफ़ 4-1 की जीत में एक गोल स्कोर करते हुए, तथा अन्य दो में असिस्ट करते हुए 13 मई को अपना पहला कोपा डेल रे जीता। उन्होंने ला लिगा जीत कर, अपनी टीम को दोहरी जीत दिलाने में मदद की। 27 मई को उन्होंने 70वें मिनट में दूसरा गोल करते हुए बार्सिलोना को 2009 UEFA चैम्पियन्स लीग फ़ाइनल जीतने में मदद की, जिसमें बार्सिलोना ने दो गोल की बढ़त हासिल की; नौ गोलों के साथ वे चैम्पियन्स लीग के टॉप स्कोरर बने। यूरोप में शानदार वर्ष संपन्न करते हुए, मेस्सी ने UEFA वर्ष का क्लब फ़ारवर्ड: और UEFA वर्ष का क्लब फ़ुटबॉलर ख़िताब भी जीता। इस जीत का मतलब था बार्सिलोना ने एक ही सीज़न में कोपा डेल रे, ला लिगा और UEFA चैम्पियन्स लीग जीता, और इस तरह पहली बार किसी स्पेनिश क्लब ने कभी तिगुनी जीत हासिल की थी।\n\n2009 UEFA सुपर कप जीतने के बाद, बार्सिलोना प्रबंधक जोसेप गार्डियोला ने ज़ोर देते हुए कहा कि मेस्सी सबसे अच्छा खिलाड़ी है, उस जैसा शायद ही उन्होंने कभी देखा था।\n\n18 सितंबर को, मेस्सी ने बार्सिलोना के साथ एक नए अनुबंध पर हस्ताक्षर किए, जो 2016 तक चलेगा और जिसमें €250 मिलियन के नियंत्रण-ख़रीद का प्रावधान शामिल है, जिससे मेस्सी, ज़्लाटन इब्रहिमोविक के साथ, लगभग €9.5 मिलियन वार्षिक आय सहित, ला लिगा के उच्चतम वेतनभोगी खिलाड़ी बन गए हैं। चार दिन बाद 22 सितंबर को, मेस्सी ने ला लिगा में रेसिंग सैंटनडर के खिलाफ़ बार्सा की 4-1 जीत हासिल करने में दो गोल किए और एक और में असिस्ट किया। मेस्सी ने 29 सितंबर को डाइनमो कीव पर 2-0 जीत में सीज़न का पहला यूरोपीय गोल स्कोर किया। मेस्सी ने शिविर नाउ में रियल ज़ारागोज़ा की 6-1 से घोर पराजय के दौरान, ला लिगा में अपने गोलों की संख्या को सात मैचों में छह गोल के स्ट्राइक द्वारा आगे बढ़ाया और 7 नवम्बर को शिविर नाउ में मालॉर्का पर बार्सा की 4-2 से जीत में पेनाल्टी भी स्कोर किया।\n1 दिसम्बर 2009 को, मेस्सी का नाम 2009 बैलन डी'ऑर के विजेता के रूप में घोषित किया गया, जहां उन्होंने रनर-अप क्रिस्टियानो रोनाल्डो को 233 के मुक़ाबले 473 के विशाल अंतर से हराया. उसके बाद, फ़्रांस फ़ुटबॉल पत्रिका ने मेस्सी को यह कहते हुए उद्धृत किया: \"मैं इसे अपने परिवार को समर्पित करता हूं. जब भी मुझे उनकी ज़रूरत थी, वे हमेशा मौजूद थे और कभी-कभी उन्होंने मुझसे भी ज़्यादा गहराई से भावनाओं को महसूस किया है।\n19 दिसम्बर को, अबू धाबी में एस्टुडियान्टेस के खिलाफ़ 2009 FIFA क्लब विश्व कप के फ़ाइनल में मेस्सी ने विजेता गोल स्कोर किया। दो दिन बाद, उन्हें FIFA वर्ष का विश्व खिलाड़ी पुरस्कार दिया गया; जहां उन्होंने क्रिस्टियानो रोनाल्डो, क्सेवी, काका और एन्ड्रेस इनिएस्टा को हराया. उनके लिए यह पुरस्कार जीतने का पहला अवसर था और वे अर्जेंटीना से कभी भी यह सम्मान पाने वाले पहले खिलाड़ी बने. 10 जनवरी 2010 को, मेस्सी ने 2010 में अपना पहला हैट-ट्रिक बनाया और जो 0-5 की जीत में सीडी टेनेरिफ़े के खिलाफ़ सीज़न का पहला हैट-ट्रिक था। 17 जनवरी को, मेस्सी ने सेविला पर 4-0 की जीत में क्लब के लिए अपना 100वां गोल स्कोर किया।\n\nजून 2004 में, पारागुए के खिलाफ़ अंडर-20 दोस्ताना मैच में उन्होंने अर्जेंटीना के लिए शुरूआत की. 2005 में वे नीदरलैंड में 2005 FIFA वर्ल्ड यूथ चैम्पियनशिप जीतने वाली टीम का हिस्सा थे। वहां, उन्होंने गोल्डन बॉल और गोल्डन शू जीता.\n\nउन्होंने 17 अगस्त 2005 को 18 वर्ष की उम्र में हंगरी के खिलाफ़ अपना संपूर्ण अंतर्राष्ट्रीय पहला खेल खेला। 63वें मिनट पर उन्होंने प्रतिस्थापित किया, लेकिन 65वें मिनट में निकाले गए, क्योंकि रेफ़री, मार्कस मर्क ने पाया कि उन्होंने रक्षक विलमॉस वैनज़ैक को कोहनी मारी थी, जो मेस्सी के शर्ट को कसा हुआ था। निर्णय विवादास्पद था और मारडोना ने दावा किया कि निर्णय पूर्व-विमर्शित था। 3 सितंबर को मेस्सी टीम में वापस लौटे, जहां विश्व कप पात्रता में पराग्वे से अर्जेंटीना की 1-0 से हार हुई थी। मैच से पहले उन्होंने कहा था कि \"यह मेरी दुबारा शुरूआत है। पहला बहुत कम समय के लिए ही था।\" इसके बाद उन्होंने अर्जेंटीना के लिए पेरू के खिलाफ़ अपना पहला खेल शुरू किया; मैच के बाद पेकरमैन ने मेस्सी को \"रत्न\" के रूप में वर्णित किया।\n\n28 मार्च 2009 को वेनेज़ुएला के खिलाफ़ विश्व कप पात्रता में, मेस्सी ने पहली बार अर्जेंटीना के लिए 10 नंबर की जर्सी पहनी थी। यह मैच डिएगो मारडोना के लिए अर्जेंटीना के कोच के रूप में पहला आधिकारिक मैच था। लियोनेल मेस्सी के द्वारा स्कोरिंग की शुरूआत के साथ अर्जेंटीना ने 4-0 से मैच जीता। \n\nजिस चोट ने 2005-06 सीज़न के अंत में दो महीने के लिए मेस्सी को खेल से बाहर रखा, उसकी वजह से विश्व कप में मेस्सी की उपस्थिति भी आशंका की चपेट में आ गई। बहरहाल, 15 मई 2006 को टूर्नामेंट के लिए अर्जेंटीना टीम में मेस्सी चुने गए। उन्होंने विश्व कप से पहले, अर्जेंटीना अंडर-20 टीम के खिलाफ़ 15 मिनटों के लिए फ़ाइनल मैच और 64 मिनट से अंगोला के खिलाफ़ एक दोस्ताना मैच खेला।\nउन्होंने प्रतिस्थापकों के बेंच से आइवरी कोस्ट के खिलाफ़ अर्जेंटीना के शुरूआती मैच विजय को भी देखा. सर्बिया के खिलाफ़ अगले मैच में मेस्सी, विश्व कप में अर्जेंटीना का प्रतिनिधित्व करने वाले सबसे कम उम्र के खिलाड़ी बने, जब वे 74वें मिनट में मैक्सी रॉड्रीग्वेज़ के स्थानापन्न के रूप में खेलने आए। उन्होंने खेल में प्रवेश करने के चंद मिनटों में ही हरनैन क्रेस्पो को गोल बनाने में असिस्ट किया और 6-0 की जीत में अंतिम गोल भी स्कोर किया, जिससे वे टूर्नामेंट में सबसे कम उम्र के स्कोरर और विश्व कप के इतिहास में सबसे कम उम्र के छठे गोल स्कोरर बने। मेस्सी ने नीदरलैंड के खिलाफ़ अर्जेंटीना 0-0 टाई में शुरूआत की। \nमैक्सिको के खिलाफ़ अगले खेल में, 1-1 पर स्कोर के टाई के साथ, मेस्सी 84वें मिनट में स्थानापन्न के रूप में आए। लगा कि उन्होंने गोल स्कोर किया, लेकिन उसे ऑफ़साइड घोषित किया गया, जबकि अतिरिक्त समय में अर्जेंटीना को आगे बढ़ने के लिए एक गोल की ज़रूरत थी। कोच जोस पेकरमैन ने जर्मनी के खिलाफ़ क्वार्टर-फ़ाइनल मैच में मेस्सी को बेंच पर ही छोड़ा, जो वे पेनाल्टी शूटआउट में 4-2 से हार गए।\n\nमेस्सी ने 29 जून 2007 को, कोपा अमेरिका 2007 में अपना पहला खेल खेला, जब अर्जेंटीना ने पहले खेल में संयुक्त राज्य अमेरिका को 4-1 से हराया. इस खेल में, उन्होंने एक खेल-रचयिता के रूप में अपनी क्षमताओं का प्रदर्शन किया। उन्होंने अपने साथी स्ट्राइकर हरनैन क्रेस्पो के लिए लक्ष्य निर्धारित किया और कई शॉट लक्ष्य पर सफल हुए. 79वें मिनट में टेवेज़ मेस्सी के लिए स्थानापन्न के रूप में आए और मिनटों बाद गोल स्कोर किए। \n\nउनका दूसरा मैच कोलम्बिया के खिलाफ़ था, जिसमें उन्होंने एक पेनाल्टी जीती जिसे क्रेस्पो 1-1 पर खेल को टाई में परिवर्तित करने में सफल हुए. उन्होंने अर्जेंटीना के दूसरे गोल में हिस्सा लिया चूंकि उन्हें बॉक्स के बाहर फ़ाउल किया गया था, जिससे जुआन रोमन रिक्वेल्म को फ़्रीकिक से स्कोर करने की अनुमति मिली और अर्जेंटीना ने 3-1 से बढ़त हासिल की। खेल का फ़ाइनल स्कोर 4-2 अर्जेंटीना के पक्ष में रहा और उन्हें टूर्नामेंट के क्वार्टर-फ़ाइनल में जगह की गारंटी मिली। \n\nपारागुए के खिलाफ़ तीसरे खेल में, कोच ने मेस्सी को विश्राम दिया, चूंकि वे क्वार्टर-फ़ाइनल के लिए योग्य साबित हो चुके थे। उन्हें 64वें मिनट में, 0-0 स्कोर के साथ, एस्टेबैन कैम्बियासो की जगह बेंच से उतरने का मौक़ा मिला। 79वें मिनट में उन्होंने जेवियर मैस्चरानो के लिए एक गोल रचा। क्वार्टर-फ़ाइनल में, जब अर्जेंटीना को पेरू का सामना करना पड़ा, 4-0 की जीत में रिक्वेल्मे से एक पास लेकर मेस्सी ने खेल का दूसरा गोल बनाया। मेक्सिको के खिलाफ़ सेमी-फ़ाइनल मैच के दौरान, मेस्सी ने ओसवाल्डो सैनशेज़ पर उछाल कर गोल बनाया, जिससे अर्जेंटीना 3-0 जीत के साथ फ़ाइनल में पहुंच सकी। अर्जेंटीना को फ़ाइनल में ब्राज़ील से 3-0 के साथ हार गई।\n\n2008 ओलंपिक में मेस्सी को अर्जेंटीना के लिए खेलने से वर्जित किए जाने के बाद, बार्सिलोना ने जोसेप गार्डियोला के साथ उनकी बातचीत के बाद उन्हें मुक्त करने के प्रति अपनी सहमति जताई. वे अर्जेंटीना की टीम में शामिल हुए और आइवरी कोस्ट पर 2-1 की जीत में पहला गोल स्कोर किया। इसके बाद उन्होंने शुरूआती गोल बनाया और दूसरे में एंजल डी मारिया को असिस्ट किया, जिससे उनके पक्ष को नीदरलैंड के खिलाफ़ 2-1 के अतिरिक्त समय की जीत हासिल करने में मदद मिली। उन्होंने प्रतिद्वंद्वी ब्राज़ील के खिलाफ़ अर्जेंटीना की मैच में भी भाग लिया, जिसमें अर्जेंटीना ने 3-0 से जीत हासिल की और इस तरह फ़ाइनल की ओर आगे बढ़े. स्वर्ण पदक मैच में मेस्सी ने दुबारा, नाइजीरिया पर 1-0 की जीत में एकमात्र गोल के लिए डी मारिया को असिस्ट किया।\n\nमेस्सी एक चरण में, अपने ही गृह नगर रोसारियो की माकारीना लीमोस के साथ रूमानी तौर पर जुड़े थे। कहते हैं कि लड़की के पिता ने ही उनसे परिचय कराया था, जब वे 2006 विश्व कप के शुरू होने से कुछ दिन पहले अपनी चोट से उबरने के लिए रोसारियो लौट आए थे। अतीत में भी उनका नाम अर्जेंटीना मॉडल, लूसियाना सालाज़ार से जोड़ा गया था। जनवरी 2009 में उन्होंने चैनल 33 पर एक कार्यक्रम \"हैट ट्रिक बार्सा\" में कहा: \"मेरी एक प्रेमिका है और वह अर्जेंटीना में बसी है, मैं निश्चिंत और खुश हूँ.\" वे बार्सिलोना-एस्पेनयॉल डर्बी के बाद, सिटजेस के एक कार्निवल में एन्टोनेला रोकुज़ो नामक युवती के साथ देखे गए। रोकुज़ो भी उन्हीं की भांति रोसारियो की निवासी है। 2010 के अंत के आस-पास उन्होंने शादी की योजना बनाई है।\n\nवीडियो गेम प्रो इवल्यूशन फ़ुटबॉल 2009 के मुखपृष्ठ पर उनकी छवि अंकित है और वे इस खेल के प्रचार अभियान में भी शामिल हैं। मेस्सी, फ़र्नेन्डो टॉरेस के साथ, प्रो इवल्यूशन सॉकर 2010 की पहचान हैं और मोशन कैप्चरिंग और ट्रेलर में भी शामिल थे। मेस्सी का प्रायोजन जर्मन स्पोर्ट्सवेयर कंपनी एडिडास द्वारा किया गया है और उनके टेलीविज़न विज्ञापनों में भी वे नज़र आते हैं।\n\nफ़ुटबॉल में उनके दो चचेरे भाई हैं, मैक्सी और इमैन्युअल बियानकुची.\n\nयथा 30 जनवरी 2010\n\n\n\n\n\nvi\ntr\nen\nth\n", "id": "186441", "title": "लियोनेल मेस्सी"}
{"url": "https://hi.wikipedia.org/wiki?curid=186442", "text": "आनुपातिक प्रतिनिधान\n\nआनुपातिक प्रतिनिधान (Proportional representation) शब्द का अभिप्राय उस निर्वाचन प्रणाली से है जिसका उद्देश्य लोकसभा में जनता के विचारों की एकताओं तथा विभिन्नताओं को गणितरूपी यथार्थता से प्रतिबिंबित करना है। 19वीं शताब्दी के संसदीय अनुभव ने परंपरागत प्रतिनिधित्व की प्रणाली के कुछ स्वाभाविक दोषों पर प्रकाश डाला। सरल बहुतमत तथा अपेक्षाकृत मताधिकीय पद्धति (सिंपुल मेजारिटी ऐंड रिलेटिव मेजारिटी सिस्टम) के अंतर्गत प्रत्येक निर्वाचनक्षेत्र में एक या अनेक सदस्य बहुमत के आधार पर चुने जाते हैं। अर्थात् इस प्रणाली में इस बात को कोई महत्व नहीं दिया जाता कि निर्वाचित सदस्यों के प्राप्त मतों तथा कुल मतों में क्या अनुपात है।\n\nबहुधा ऐसा देखा गया है कि अल्पसंख्यक जातियाँ प्रतिनिधान पाने में असफल रह जाती हैं तथा बहुसंख्यक अधिकाधिक प्रतिनिधित्व पा जाती हैं। कभी-कभी अल्पसंख्यक मतदाता बहुसंख्यक प्रतिनिधियो को भेजने में सफल हो जाते हैं। प्रथम महायुद्ध के उपरांत इंग्लैंड में हाउस ऑव कामंस के निर्वाचन के इतिहास से हमें इसके कई दृष्टांत मिलते हैं; उदाहरणार्थ, सन् 1918 के चुनाव में संयुक्त दलवालों (कोलीशनिस्ट) ने अपने विरोधियों से चौगुने स्थान प्राप्त किए जब कि उन्हें केवल 48 प्रतिशत मत मिले थे। इसी प्रकार 1935 में सरकारी दल ने लगभग एक करोड़ मतों से 428 स्थान प्राप्त किए जब कि विरोधी दल 90.9 लाख मत पाकर भी 184 स्थान प्राप्त कर सका। इसी तरह 1945 के चुनाव में मजूर दल को 1.2 करोड़ मतों द्वारा 392 स्थान मिले, जब कि अनुदार दल (कंज़रवेटिब्ज़) को 80.5 लाख मतों द्वारा केवल 189। इसके अतिरिक्त यदि हम उन व्यक्तियों की संख्या गिनें-\nतो यह प्रतीत होगा कि वर्तमान निर्वाचनप्रणाली वास्तव में जनता को प्रतिनिधि देने में अधिकतर असफल रहती है। इन्हीं दोषों का निवारण करने के लिए आनुपातिक प्रतिनिधान की विभिन्न विधियाँ प्रस्तुत की गई हैं।\n\nआनुपातिक प्रतिनिधान का सामान्य विचार 19वीं शताब्दी के मध्य में उत्पन्न हुआ, जब कि उपयोगितावाद के प्रभाव के अंतर्गत सुधारकों ने याँत्रिक उपायों द्वारा लोकसंस्थाओं को अधिक सफल बनाने का प्रयास किया। आनुपातिक प्रतिनिधान का विचार पहले पहल 1753 में फ्रांसीसी राष्ट्र-विधान-सभा में प्रस्तुत किया गया। परंतु उस समय इस दिशा में कोई कदम नहीं उठाया गया। 1820 में फ्रांसीसी गणितज्ञ गरगौन (Gorgonne) ने राजनीतिक गणित पर एक लेख \"निर्वाचन तथा प्रतिनिधान के शीर्षक से ऐनल्स ऑव मैथेमेटिक्स में छापा। उसी वर्ष इंग्लैंड निवासी टामस राइट हिल नामक एक अध्यापक ने एकल संक्रमणीय प्रणाली संगिल ट्रांसफ़रेबिल वोट) से मिलती जुलती एक योजना प्रस्तुत की और उसका एक गैरसरकारी संस्था के चुनाव में प्रयोग भी हुआ। 1839 में इस विधि का सार्वजनिक प्रयोग दक्षिणी आस्ट्रेलिया के नगर एडिलेड में हुआ था। स्विट्ज़रलैंड में 1842 में जिनीवा की राज्यसभा के सम्मुख विक्तोर कानसिदेराँ ने सूचीप्रणाली (लिस्ट सिस्टम) का प्रस्ताव रखा।\n\n1844 में संयुक्त राज्य, अमरीका में टामस गिलपिन ने \"लघुसंख्यक जातियों का प्रतिनिधान\" (आन द रिप्रेज़ेंटेशन ऑव माइनारिटीज़ टु ऐक्ट विद द मेजारिटी इन इलेक्टेड असेंबलीज़) नाम की एक पुस्तिका प्रकाशित की, जिसमें उन्होंने भी आनुपातिक प्रतिनिधान की सूचीप्रणाली का वर्णन किया। 12 वर्ष के उपरांत डेनमार्क में वहाँ के अर्थमंत्री कार्ल आंड्रे द्वारा आयोजित निर्वाचनप्रणाली के आधार पर मतपत्र का प्रयोग करते हुए एकल संक्रमणीय पद्धति के आधार पर प्रथम सार्वजनिक निर्वाचन हुआ। परंतु सामान्यत: यह प्रणाली टामस हेयर के नाम से जोड़ी जाती है। टामस हेयर इंग्लैंड निवासी थे जिन्होंने अपनी दो पुस्तकों अर्थात् मशीनरी ऑव गवर्नमेंट (1856) तथा ट्रीटाइज़ आन दि इलेक्शन ऑव रिप्रज़ेंटेटिवज़ (1859) में विस्तारपूर्वक इस प्रणाली का उल्लेख किया। और जब जान स्टुअर्ट मिल ने अपनी पुस्तक 'रिप्रेज़ेंटेटिव गवर्नमेंट' में इस प्रस्तुत प्रणाली की \"राज्यशास्त्र तथा राजनीति में सबसे महत्वपूर्ण सुधार\" कहकर प्रशंसा की तब विश्व के राजनीतिज्ञों का ध्यान इसी ओर आकृष्ट हुआ। टामस हेयर के मौलिक आयोजन में समय-समय पर विभिन्न परिवर्तन होते रहे हैं।\n\nआनुपातिक प्रतिनिधित्व विभिन्न रूपों में अपनाया गया है, तथापि इन सबमें एक समानता अवश्य है, जो इस प्रणाली का एक अनिवार्य अंग भी है कि इस प्रणाली का प्रयोग बहुसदस्य निर्वाचनक्षेत्रों (मिल्टी-मेंबरकांस्टीटुएँसी) के बिना नहीं हो सकता।\n\nआनुपातिक प्रतिनिधान प्रणाली के दो मुख्य रूप हैं, अर्थात् सूचीप्रणाली तथा एकल संक्रमणीय मतप्रणाली। सूचीप्रणाली कुछ हेर फेर के साथ यूरोप के अधिकतर देशों में प्रचलित है। सामान्यत: इस प्रणाली के अंतर्गत विभिन्न राजनीतिक दलों की सूचियों को उनके प्राप्त किए गए मतों के अनुसार सदस्य दिए जाते हैं। इस प्रणाली की व्याख्या सबसे उत्तम रूप से जर्मनी के 1930 के वाइमार विधान के अंतर्गत जर्मन ससंद् के निम्न सदन रीश्टाग की निर्वाचन पद्धति से की जा सकती है जिसे बाडेन आयोजना के नाम से संबोधित किया जाता है। इस आयोजना के अनुसार रीश्टाग की कुल संख्या नियत नहीं थी वरन् निर्वाचन में डाले गए मतों की कुल संख्या के अनुसार घटती-बढ़ती रहती थी। प्रत्येक 60,000 मतों पर, जिसे कोटा कहते थे, एक प्रतिनिधि चुना जाता था। जर्मनी को 35 चुनावक्षेत्रों में बाँट दिया गया था और इनको मिलाकर 17 चुनाव भागों में। प्रत्येक राजनीतिक दल को तीन प्रकार की सूचियाँ प्रस्तुत करने का अधिकार था : स्थानीय सूची, प्रदेशीय सूची तथा राष्ट्रीय सूची। प्रत्येक मतदाता अपना मत प्रतिनिधि को न देकर किसी न किसी राजनीतिक दल को देता था। प्रत्येक निर्वाचन-क्षेत्र में मतगणना के उपरांत प्रत्येक राजनीतिक दल को स्थानीय सूची के ऊपर प्रथम उम्मीदवार से उतने प्रतिनिधि दे दिए जाते थे जितने कुल प्राप्त मतों के अनुसार कोटा के आधार पर मिलें; तदुपरांत प्रत्येक प्रदेश में स्थानीय क्षेत्रों के शेष मतों को जोड़कर फिर प्रत्येक दल को प्रदेशीय सूची से विशेष सदस्य दे दिए जाते है और इसी प्रकार सारे प्रदेशीय क्षेत्रों में शेष मतों को फिर जोड़कर राष्ट्रसूची से कोटा के अनुसार विशेष सदस्य और इसपर भी यदि शेष मत रह जाएँ तो 30,000 मतों से अधिक पर एक विशेष सदस्य उस दल को और मिल जाता था। इस प्रकार बाडेनप्रणाली ने आनुपातिक प्रतिनिधान के इस सिद्धांत को कि \"कोई भी मत व्यर्थ न जाना चाहिए\" का तार्किक निष्कर्ष तक पालन किया। इस प्रणाली की सबसे बड़ी कमी यह है कि मतदाताओं को प्रतिनिधियों के चुनाव में व्यक्तिगत स्वतंत्रता नहीं होती।\n\nएकल संक्रमणीय मत या हेयर प्रणाली के अनुसार प्रतिनिधियों का निर्वाचन सामान्य सूची द्वारा होता है, निर्वाचन के समय प्रत्येक मतदाता, उम्मीदवारों के नाम के आगे अपनी रुचि के अनुसार 1, 2, 3, 4 इत्यादि संख्या लिख देता है। गणना से प्रथम चरण कोटा का निष्कर्ष करना है। कोटा को प्राप्त करने के लिए डाले गए मतों की कुल संख्या को निर्वाचनक्षेत्र के नियत सदस्यों की संख्या में एक जोड़कर, भाग करके, तदुपरांत परिणामफल में एक जोड़ दिया जाता है, अर्थात् :\n\nसबसे पहले उन उम्मीदवारों को निर्वाचित घोषित किया जाता है जो कोटा प्राप्त कर लेते हैं। यदि इससे समस्त स्थानों की पूर्ति नहीं होती तब पूर्वनिर्वाचित सदस्यों के कोटा से अधिक मतों को उनके मतदाताओं में उनकी रुचि के अनुसार बाँट दिया जाता है। यदि इसपर भी स्थानों की पूर्ति नहीं होती, तब कम से कम मत पाए हुए उम्मीदवार के मतों को जब तक बाँटते रहते हैं जब तक कुल स्थानों की पूर्ति नहीं हो जाती। अनुभव से प्रतीत होता है कि एकल संक्रमणीय प्रणाली मतदाताओं को निर्वाचन में स्वतंत्रता तथा प्रत्येक समूह को संख्या के अनुसार प्रतिनिधित्व प्रदान करती है। इसकी यह भी विशेषता है कि राजनीतिक दल निर्वाचन में अनुचित लाभ नहीं उठा सकते, परंतु आलोचकों का कहना है कि यह निर्वाचन सामान्य मतदाताओं की बुद्धि से परे है।\n\nअपने गुणों के कारण आनुपातिक प्रतिनिधित्व का बड़ी शीघ्रता से प्रचार हुआ है। प्रथम महायुद्ध के पहले भी यूरोप के बहुत से देशों में सूचीप्रणाली का लोकसभा के निर्वाचन में अधिकतर प्रयोग होने लगा था। डेनमार्क में तो 1855 में ही संसद् के उच्च भवन के निर्वाचन के लिए इसका प्रयोग आरंभ हो गया था। तदुपरांत 1891 में स्विट्ज़रलैंड ने प्रादेशिक संसदों के लिए इसे अपनाया और 1895 में बेलजियम ने स्थानीय चुनावों के लिए तथा 1899 में संसद् के लिए। स्वीडेन ने 1907 में, डेनमार्क ने 1915 में, हालैंड ने 1917 में, स्विट्ज़रलैंड ने 1918 में और नार्वे ने 1919 में इस प्रणाली को पूर्ण रूप से सब चुनावों के लिए लागू कर दिया। प्रथम महायुद्ध के उपरांत यूरोप के समस्त नए विधानों में किसी न किसी रूप में आनुपातिक प्रतिनिधान को स्थान दिया गया।\n\nअंग्रेजी भाषी देशों में अधिकतर एकल संक्रमणीय प्रणाली का प्रयोग हुआ है। ब्रिटेन में यह प्रणाली 1918 से पार्लमेंट के विश्वविद्यालयों के प्रतिनिधियों के निर्वाचन में इस्तेमाल होती रही है और इंग्लैंड के गिर्जे की राष्ट्रसभा के लिए, स्काटलैंड में 1919 से शिक्षा संबंधी संस्थाओं के लिए, उत्तरी आयरलैंड में 1920 से पार्लिमेंट के दोनों सदनों के सदस्यों के चुनाव के लिए। आयरलैंड के विधान के अनुसार सारे चुनाव इसी प्रणाली द्वारा होते हैं। दक्षिणी अफ्रीका में इसका प्रयोग सिनेट तथा कुछ स्थानीय चुनावों में होता है। कैनेडा में भी स्थानीय चुनाव इसी आधार पर होते हैं। संयुक्त राज्य, अमरीका में अभी तक इस प्रणाली का प्रयोग स्थानीय चुनावों के अतिरिक्त अन्य चुनावों में नहीं हो पाया है।\n\nद्वितीय महायुद्ध ने इस आंदोलन को और आगे बढ़ाया; उदाहरणार्थ, फ्रांस के चतुर्थ गणतंत्रीय विधान ने सामन्य सूची को अपनी निर्वाचनविधि में स्थान दिया। तदुपरांत सीलोन, बर्मा और इंडोनिशिया के नए विधानों ने एकल संक्रमणीय मतप्रणाली को अपनाया है। भारतवर्ष में लोक-प्रतिनिधान-अधिनियमों तथा नियमों (पीपुल्स रिप्रेज़ेंटेटिव ऐक्ट्स ऐंड रेगुलेशन) के अंतर्गत लगभग सारे चुनाव एकल संक्रमणीय मतप्रणाली द्वारा ही होते हैं। आनुपातिक प्रतिनिधान प्रणाली के पक्ष और विपक्ष में बहुत से तर्क वितर्क दिए जा सकते हैं। इसमें तो संदेह नहीं कि सैद्वांतिक तथा व्यावहारिक दृष्टि से यह प्रणाली यदि यथार्थ रूप में लागू की जाए तो अपने उद्देश्य में सफलता प्राप्त कर सकती है। निस्संदेह यह समाज के सभी प्रमुख समूहों (ग्रूप्स) के प्रतिनिधित्व की रक्षा करती है। ऐसे देशों में जहाँ जातीय तथा सामाजिक अल्पसंख्यक समूह हैं, इस प्रणाली का विशेष महत्व है।\n\nआलोचकों का यह कथन कि यह प्रणाली उलझी हुई है, कुछ तर्कयुक्त नहीं प्रतीत होता। प्रथम तो यह प्रणाली स्वयं ही एक प्रकार की राजनीतिक शिक्षा का साधन है और जहाँ तक उलझन तथा विषमता का प्रश्न है, उसको निपुण तथा सुयोग्य अधिकारी की नियुक्ति से दूर किया जा सकता है। आनुपातिक प्रतिनिधान की एक आलोचना यह भी है कि यह राजनीतिक दलों की संख्या में वृद्धि को प्रोत्साहन देती है, परिणामस्वरूप संसद् में किसी एक दल का बहुसंख्यक होना कठिन हो जाता है, जिससे अधिकांश मंत्रिमंडल संयुक्तदलीय तथा फलस्वरूप अस्थायी होते हैं। परंतु बेलजियम तथा स्विट्ज़रलैंड जैसे देशों के राजनीतिक अनुभवों से यह तर्क निराधार प्रतीत होता है, क्योंकि किसी देश की राजनीतिक दलपद्धति इतनी उस देश की निर्वाचनपद्धति पर निर्भर नहीं करती जितनी उस देश की सामाजिक, आर्थिक, धार्मिक, जातीय, भाषा संबंधी तथा राजनीतिक परिस्थितियों पर।\n\n", "id": "186442", "title": "आनुपातिक प्रतिनिधान"}
{"url": "https://hi.wikipedia.org/wiki?curid=186443", "text": "आमीन्\n\nआमीन् (Amen) एक प्राचीन इब्रानी शब्द जिसे न केवल यहूदी, वरन् ईसाई और कुछ अंश तक मुसलमान भी अपनी उपासना में प्रयुक्त करते हैं। यूनानी अनुवाद के अनुसार इसका अर्थ है - \"ऐसा ही हो\", किंतु वास्तविक रूप में इसका अर्थ है - \"ऐसा ही है\" अथवा \"ऐसा ही होगा\"। साधारण प्रयोग में इसका अर्थ है \"हो\"। उपासना की समाप्ति कर उपस्थित व्यक्ति धर्माचार्य की कामना के समर्थन में \"आमीन्\" शब्द का प्रयोग करते हुए उस कामना के प्रति अपना समर्थन व्यक्त करते हैं।\n\n", "id": "186443", "title": "आमीन्"}
{"url": "https://hi.wikipedia.org/wiki?curid=186445", "text": "उच्चाटन\n\nउच्चाटन एक प्रकार का मंत्रप्रयोग है जो प्रेत, पिशाच, डाकिनी आदि के निवारण या नियंत्रण हेतु किया जाता है। आदिम विश्वास है कि प्रेत या डाकिनी के उत्पात या कुदृष्टि से रोग उत्पन्न होते हैं और ऐसा विश्वास होता है कि इनके निवारण (उच्चाटन) से रोगों का शमन और दु:ख का निवारण हो सकता है। यह विश्वास अत्यंत प्राचीन और सार्वभौम है। विज्ञान के प्रसार यह से हटता तो जाता है, परंतु कितने ही देशों में यह अब तक प्रचलित है। दूसरे के मन को अन्यत्र लगा देना, उसे अन्यमनस्क कर देना भी उच्चाटन की एक क्रिया मानी जाती है।\n\nउच्चाटन की विविध क्रियाएँ हैं। इनका प्रयोग बिना मंत्र के किया जाता है और मंत्र के साथ भी। उच्चाटन मंत्र अनेक प्रकार के हैं। विधिपूर्वक इनका प्रयोग करना अनेक लोगों का व्यवसाय है। ये लोग दावा करते हैं कि मंत्र के द्वारा भूत, प्रेत और पिशाच भगाए जा सकते हैं और डाकिनी को नियंत्रित तथा निष्क्रिय किया जा सकता है।\n", "id": "186445", "title": "उच्चाटन"}
{"url": "https://hi.wikipedia.org/wiki?curid=186446", "text": "उपमान\n\nदर्शन में किसी अज्ञात वस्तु को किसी ज्ञात वस्तु की समानता के आधार पर किसी नाम से जानना उपमान कहलाता है। जैसे किसी को मालूम है कि नीलगाय, गाय जैसी होती है; कभी उसने जंगल में गाय जैसा पशु देखा और समझ गया कि यही नीलगाय है। यह ज्ञान गाय के ज्ञान से हुआ है। किंतु शब्दज्ञान से इसमें भेद है। शब्दज्ञान से शब्द सुनकर बोध होता है, उपमान में समानता से बोध होता है। न्यायशास्त्र में इसे अलग प्रमाण माना गया है किंतु बौद्ध, वैशेषिक आदि दर्शन इसे अनुमान के अंतर्गत मानते हैं।\n\n", "id": "186446", "title": "उपमान"}
{"url": "https://hi.wikipedia.org/wiki?curid=186448", "text": "अवंतिसुन्दरी\n\nअवंतिसुंदरी संस्कृत काव्यशास्त्र के प्रसिद्ध ग्रंथ काव्यमीमांसा के प्रणेता कविराज राजशेखर की धर्मपत्नी थीं। राजशेखर 880-920 ई. में वर्तमान थे। ये महाराष्ट्र प्रांत के मूल निवासी थे तथा लाट और कान्यकुब्ज देश में इनके जीवन का अधिक भाग व्यतीत हुआ था। इनकी पत्नी अवंतिसुंदरी विदुषी नारी थीं। साहित्यशास्त्र के प्रसंगों में इनके मत उद्धरण के रूप में प्राप्य हैं। संभव है, इन्होंने कुछ स्वतंत्र ग्रंथ भी लिखे हों और वे काल के प्रवाह में नष्ट हो गए हों। राजशेखर ने स्वयं अपनी काव्यमीमांसा में आदरपूर्वक इनके काव्यशास्त्रीय मतों का उल्लेख किया है। काव्यमीमांसा में इनके मत का उल्लेख शब्दपाक, काव्यवस्तुविवेचन और शब्दार्थहरण के प्रसंग में किया गया है। इसके अतिरिक्त इनके संबंध में विशेष ज्ञात नहीं है।\n", "id": "186448", "title": "अवंतिसुन्दरी"}
{"url": "https://hi.wikipedia.org/wiki?curid=186449", "text": "असिता/असित\n\nअसिता ईसा पूर्व ६ठवीँ शताब्दी के एक तपस्वी संत थे जिन्होंने सिद्धार्थ गौतम के जन्म पर उनके असाधारण होने की भविष्यवाणी की थी। ऐसा कहा जाता है कि असित और राजा शुद्धोधन (सिद्धार्थ के पिता) बचपन के साथी थे। सिद्धार्थ के जन्म पर वे पहली बार महल पधारे। शिशु की अद्वितीय महानता और ईश्वरीय गुणों से अवगत असित जब नवजात शिशु से मिले तो उन्होंने शिशु के चरणों में माथा टेका। शिशु के चरण असित की जटाओं में फँस गए। महात्मा रो पड़े. राजा ने पूछा ऐसी शुभ घडी में आप रोते क्यों हैं? महात्मा ने कहा मैं बूढ़ा हो गया हूँ और इस होने वाले महापुरुष के ऐश्वर्य से वंचित रहूंगा. \n\n\n\nNarada (1 January 2006). The Buddha and His Teachings. Jaico Publishing House. p. 2. ISBN 978-81-7992-617-8.\n", "id": "186449", "title": "असिता/असित"}
{"url": "https://hi.wikipedia.org/wiki?curid=186450", "text": "आनन्दबोध\n\nआनंदबोध, शांकर वेदांत के प्रसिद्ध लेखक। \n\nये संभवत: 11वीं अथवा 12वीं शती में विद्यमान थे। इन्होंने शांकर वेदांत पर कम से कम तीन ग्रंथ लिख थे- \"न्यायदीपावली\", \"न्यायमकरंद\" और \"प्रमाणमाला\"। इनमें से \"न्यायमकरंद\" पर चित्सुख और उनके शिष्य सुखप्रकाश ने क्रमश: \"न्यायमकरंद टीका\" और \"न्यायमकरंद विवेचनी\" नामक व्याख्या ग्रंथ लिखे। \n\n13वीं शती में आनंदज्ञान के गुरु अनुभूतिस्वरूपाचार्य ने भी आनंदबोध के तीनों ग्रंथों पर टीकाएँ लिखीं। इन्होंने कोई मौलिक योगदान नहीं किया। स्वयं आनंदबोध का यह कथन उधृत किया जाता है कि उन्होंने अपने समकालीन ग्रंथों से सामग्री एकत्र की। इन्होंने सांख्यकारिका के अनेकात्मवाद का खंडन किया। साथ ही न्याय, मीमांसा और बौद्धमत के भ्रम संबंधी सिद्धांतों का भी खंडन करते हुए उसके अनिर्वचनोयतावाद का समर्थन किया। \"अविद्या\" से संबंधित आनंदबोध का तर्कणा के संबंध में कहा जाता है कि वह मंडन से ली हुई है। वेदांतमत के परवर्ती लेखकों ने आनंदबोध के तर्कों का अनुसरण किया है; यहाँ तक कि माध्वमत के व्यासतीर्थ ने प्रकाशात्मन के साथ ही आनंदबोध के भी तर्कों का अनुसरण किया है। इससे यह प्रमाणित होता है कि आनंदबोध समकालीन एवं परवर्ती दोनों कालों के लेखकों के लिए प्रेरणास्रोत रहे।\n", "id": "186450", "title": "आनन्दबोध"}
{"url": "https://hi.wikipedia.org/wiki?curid=186452", "text": "क्रय-अभिक्रय\n\nक्रय-अभिक्रय (Hire purchase) एक प्रकार का अनुबन्ध है जिसका विकास यूके में हुआ। आजकल चीन भारत, जापान, आस्ट्रेलिया और न्यूजीलैंड में इसका प्रचलन है। इसको बन्द-लीजिंग (closed-end leasing) भी कहते हैं। जब कोई क्रेता किसी सम्पत्ति का मूल्य एकमुश्त देने में असमर्थ होता है किन्तु उस मूल्य का कोई छोटा भाग जमा करने की क्षमता रखता है उस स्थिति में क्रय-अभिक्रय अनुबंध का उपयोग करके क्रेता उस सम्पत्ति (या माल) को मासिक किराया के बदले उधार ले सकता है। कैनादा और यूएसए में इसे 'किस्त योजना' (installment plan) कहते हैं। \n\nक्रय-अभिक्रय-अनुबंध (हायर परचेज़-अनुबंध) उपनिधान (वेलमेंट) की श्रेणी का अनुबंध माना गया है। क्रय-अभिक्रय के नियमन के लिए कोई स्वतंत्र विधि नहीं है। अत: अनुबंध की शर्तों के अलावा संविदा विधि के ही नियम उस पर लागू होते हें। बंबई हाईकोर्ट के मतानुसार क्रय-अभिक्रय की प्रथा का उदय इंग्लैंड में हुआ और वहीं से इस प्रकार के अनुबंध भारत में भी प्रचलित हुए।\n\nक्रय-अभिक्रय का विधिगत अर्थ है - किसी वस्तु का मालिक अपनी वस्तु को एक निश्चित किराए पर उठाने के साथ-साथ यह भी वचन देता है कि उक्त वस्तु को किराए पर लेनेवाले व्यक्ति द्वारा अनुबंध की शर्तें पूरी की जाने पर मालिक उस वस्तु को बेच देगा। इसी से मिलता जुलता क्रय-विक्रय का एक तरीका और भी है जिसमें क्रेता वस्तु का संपूर्ण मूल्य वस्तुविक्रय के समय अदा न करके किस्तों में अदा करने की सुविधा प्राप्त कर लेता है। इसे हम विक्रय करने का अनुबंध कह सकते हैं। वस्तुविक्रय के इन दो प्रकारों में प्रकट साम्य होते हुए भी चार मौलिक अंतर हैं-\n\n(1) क्रय-अभिक्रय के अनुबंध में वह वस्तु किराए पर लेनेवाले के सुपुर्द तुरंत कर दी जाती है। किंतु विक्रय अनुबंध से वस्तु को तुरंत क्रेता के सुपुर्द करना आवश्यक नहीं होता। \n\n(2) क्रय-अभिक्रय में वस्तु को अंतत: खरीदने या न खरीदने का निर्णय उस वस्तु को किराए पर लेनेवाले की इच्छा पर निर्भर होता है। विक्रय-अनुबंध में इच्छा का प्रश्न नहीं उठता क्योंकि उसमें वस्तु का विक्रय संपादित हो चुका होता है, केवल मूल्य की अदायगी जारी रहती है। \n\n(3) क्रय-अभिक्रय में यह वस्तु अनुबंध में निर्धारित कालावधि के भीतर किसी समय भी वस्तु के मालिक के पास लौटाई जा सकती है। अत: स्वभावत: उस वस्तु का उसी समय तक किराया अदा करने का उत्तरदायित्व अभिक्रेता पर होता है। विक्रय अनुबंध में यह प्रश्न नहीं उठता और विक्रेता सभी किस्तों की रकम वसूलने का अधिकारी होता है क्योंकि वस्तु विक्रय कार्य संपादित हो चुका होता है। \n\n(4) क्रय अभिक्रय में यद्यपि वस्तु अभिक्रेता के सुपुर्द कर दी जाती है तथापि वस्तु का स्वामित्व उस समय तक वस्तु के मलिक में ही निहित रहता है जब तक कि अभिक्रेता वस्तु क्रय क रने का निश्चय प्रकट नहीं करता। लेकिन विक्रय अनुबंध में यद्यपि मूल्य की अदायगी किस्तों में चलती रहती है तथापि विक्रय की हुई वस्तु का स्वामित्व क्रेता में निहित हो चुका होता है। इस अंतर का प्रभाव यह है कि विक्रय अनुबंध में यदि विक्रेता क्रेता को वस्तु हस्तांतरित नहीं करता तो क्रेता वस्तु के हस्तांतरण के लिए दावा कर सकता है और यदि क्रेता किस्तों की अदायगी नहीं करता तो विक्रेता मूल्य की वसूली का दावा कर सकता है। किंतु अभिक्रय में यदि किराए की किस्तें अदा नहीं की जातीं तो वस्तु का मालिक उस वस्तु की वापसी और उस समय तक के किराए का दावा कर सकता है।\n\nसामान्य रूप से क्रय-अभिक्रय के लिए दो पक्षों की ही आवश्यकता होती है वस्तु के स्वामी और अभिक्रेता की। किंतु इस प्रकार के व्यापारिक विनिमय के विस्तार के साथ-साथ वित्तीय सहायक संगठनों (हायर परचेज़ फ़ाइनैंस कारपोरेशंस) का भी उदय हुआ है जो उक्त दोनों पक्षों से संपर्क स्थापित कर वस्तु के मालिक का स्थान उपलब्ध कर लेते हैं।\n\nवस्तु विक्रय के इन प्रकारों में तत्संबंधी पक्षों के अधिकार तथा उत्तरदायित्व में अंतर होता है अत: इस प्रश्न का निर्णय कि कोई समझौता अभिक्रयअनुबंध है अथवा विक्रयअनुबंध, उस समझौते की शर्तों के अर्थविश्लेषण पर ही निर्भर करता है। समझौते की शर्तों में विक्रय या अभिक्रय उतना महत्वपूर्ण नहीं है जितना यह देखना कि दोनों पक्षों की असली मंशा क्या है। यदि वस्तु प्राप्त करनेवाले पर वस्तु लेने का कोई भार नहीं है और वस्तु का स्वामी बनना या न बनना उसकी इच्छा पर छोड़ दिया गया है तो क्रय विक्रय, किस्त आदि शब्दों के प्रयोग के बावजूद उसे अभिक्रय ही माना जाएगा।\n\nक्रय-अभिक्रय चूँकि अनुबंधसंविदा का ही एक प्रकार है अत: नाबालिग विषयक संविदाविधि के नियम इस पर भी लागू होते हैं। यह भी उल्लेखनीय है कि क्रय अभिक्रय केवल चल संपत्ति के लिये ही नहीं, अचल संपत्ति के लिये भी प्रयुक्त किया जा सकता है।\n\n", "id": "186452", "title": "क्रय-अभिक्रय"}
{"url": "https://hi.wikipedia.org/wiki?curid=186454", "text": "अन्विताभिधानवाद\n\n\"प्रभाकर मीमांसा\" में माना गया है कि अर्थ का ज्ञान केवल शब्द से नहीं, विधिवाक्य से होता है। जो शब्द किसी आज्ञापरक वाक्य में आया हो उसी शब्द की सार्थकता है। वाक्य से बहिष्कृत शब्द का कोई अर्थ नहीं। \"घड़ा\" शब्द का तब तक कोई अर्थ नहीं है जब तक इसका (\"घड़ा लाओ\" जैसे आज्ञार्थक) वाक्य में प्रयोग नहीं हुआ है। इसी सिद्धांत को अन्विताभिधानवाद कहते हैं।\n\nइस सिद्धांत के अनुसार जब शब्द आज्ञार्थक वाक्य में अन्य शब्दों से अन्वित (संबंधित) होता है तभी वह अर्थविशेष का अभिधान करता है। प्रत्येक शब्द अर्थ का बोध कराने में अक्षम है किंतु व्यवहार के कारण शब्द का अर्थ सीमित हो जाता है। शब्दार्थ की इस सीमा का ज्ञान व्यवहार से ही होगा और भाषा में व्यवहार वाक्य के माध्यम से ही व्यक्त होता है, अत: शब्द का अर्थ वाक्य पर अवलंबित रहता है। इस सिद्धांत के अनुसार वाक्य ही भाषा की इकाई है। न्याय में इसके विपरीत अभिहितान्वयवाद का प्रतिपादन किया गया है।\n\n", "id": "186454", "title": "अन्विताभिधानवाद"}
{"url": "https://hi.wikipedia.org/wiki?curid=186455", "text": "अवाप्ति\n\nविज्ञान की प्रगति से शिक्षाप्रणाली में भी नवीन विचारधाराओं का जन्म हुआ है। इसमें परीक्षा संबंधी परिवर्तन उल्लेखनीय है। वैज्ञानिकों की धारणा रही है कि लिखितपरीक्षा द्वारा हम परीक्षार्थी के उन गुणों को नापते हैं जिन्हें नापना हमारा ध्येय होता है। इसके अतिरिक्त इस परीक्षा में परीक्षक की निजी भावनाएँ अंग प्रदान करने में विशेष कार्य करती हैं। इन दोनों से रक्षा करने के लिए यह उचित समझा गया कि विषयनिष्ठ परीक्षा ही परीक्षार्थी के मूल्यांकन में सहायक हो सकेगी। इस विचारधारा के फलस्वरूप अमरीका में ई. एल. थार्नडाइक (Edward Lee Thorndike) ने सर्वप्रथम अवाप्ति-परीक्षा (अटेनमेंट टेस्ट) के पक्ष में 1904 में एक पुस्तक लिखी। उसके पश्चात् भिन्न-भिन्न देशों के शिक्षाविदों ने भी अपने देश का प्रचार किया। \n\nउन लोगों का विचार है कि प्रमाणित परीक्षा के लिए अवाप्तिपरीक्षा एक मुख्य साधन है। इस प्रकार की कुछ परीक्षाएँ अध्याय के द्वारा अपने विषय के ज्ञान को नापने के लिए बनाई जाती हैं तथा कुछ विषयनिष्ठ परीक्षाएँ प्रमाणीकृत की जाती हैं और उनके द्वारा एक क्षेत्र के परीक्षार्थियों की योग्यता तुलनात्मक रूप से आसानी से नापी जा सकती है। अवाप्तिपरीक्षा बनाने के पहले परीक्षक को यह स्वयं समझ लेना चाहिए कि वह किस वस्तु को नापना चाहता है। उसे यह भी जान लेना है कि अवाप्तिपरीक्षा परीक्षार्थी के अर्जित ज्ञान को ही नापती है। अवाप्तिपरीक्षा बनाने में आइटम के चुनाव में विशेष ध्यान देना चाहिए। इन्हीं के ऊपर उस परीक्षा की मान्यता निर्भर करती है। किस तरह के आइटम होने चाहिए, इसका ज्ञान \"शैक्षिक संख्याशास्त्र\" (एजुकेशनल स्टैटिस्टिक्स) से पूर्ण परिचय होने पर ही हो सकता है। आजकल हमारे देश में इस दिशा में कार्य हो रहा है और ऑल इंडिया कौंसिल फॉर सेकंडरी एजुकेशन ने विदेशी विशेषज्ञों द्वारा अध्यापकों के प्रशिक्षण के लिए सुविधाएँ दी हैं।\n", "id": "186455", "title": "अवाप्ति"}
{"url": "https://hi.wikipedia.org/wiki?curid=186456", "text": "एडवर्ड थार्नडाइक\n\nएडवर्ड थार्नडाइक (Edward Lee Thorndike) (31 अगस्त 1874 – 9 अगस्त 1949) यूएसए के मनोवैज्ञानिक एवं थे जिहोने लगभग अपना पूरा जीवन कैलिफोर्निया विश्वविद्यालय के शिक्षक महाविद्यालय में बिताया। 'पशु व्यवहार' एवं 'सीखने की प्रक्रिया' पर उनका कार्य के आधार पर ही आधुनिक शैक्षिक मनोविज्ञान की वैज्ञानिक नीव पड़ी। उन्होने औद्योगिक समस्याओं के समाधान की दिशा में भी कार्य किया (जैसे कर्मचारी परीक्षा एवं परीक्षण)। वे मनोवैज्ञानिक कॉर्पोरेशन के बोर्ड के सदस्य थे तथा सन् १९१२ में अमेरिकन मनोवैज्ञानिक संघ (American Psychological Association) के अध्यक्ष भी रहे।\n\nएडवर्ड थार्नडाइक ३१ अगस्त १८७४ को विलियम्सबर्ग (मैसाचुसेट्स) में उत्पन्न हुए। पशु मनोविज्ञान के गंभीर अध्ययन के अतिरिक्त थार्नडाइक ने सीखने की प्रक्रिया में मानसिक व्यवहार, थकान और पठनक्षमता तथा अन्य कारकों की परीक्षणविधियों के अविष्कार में महत्वपूर्ण योगदान किया। थार्नडाइक ने प्रौढ़शिक्षा अभियान को एक नया और वैज्ञानिक रूप प्रदान किया। मनोवैज्ञानिक परीक्षण की अपनी विधियों द्वारा उसने सीखने की क्षमता और पूर्वार्जित ज्ञान मे भेद स्पष्ट किया और इसमें उसका नाम अग्रगण्य है। \n\n१८९९ से १९४० तक वह कोलंबिया विश्वविद्यालय के टीचर्स कालेज से संबद्ध रहा। शिक्षा संबंधी विचारों तथा उसकी व्यावहारिकता पर उसकी कृतियों का विशेष प्रभाव पड़ा। ९ अगस्त १९४९ को न्यूयार्क (मांट्रोज) में उसकी मृत्यु हुई। \n\nउसकी कृतियों में \"एडूकेशनल साइकॉलजी\" (१९०३), \"एनीमल इंटेलीजेंस\" (१९११), \"द साइकालजी ऑव लर्निंग\" (१९१४), \"द मेजरमेंट ऑव इंटेलीजेंस\" (१९२६), \"फंडामेंटल्स ऑव लर्निंग\" (१९३३), \"ह्यूमन नेचर ऐंड द सोशल आर्डर\" (१९४०) के नाम उल्लेखनीय हैं। \n\n\n", "id": "186456", "title": "एडवर्ड थार्नडाइक"}
{"url": "https://hi.wikipedia.org/wiki?curid=186457", "text": "आधुनिक वास्तु\n\nआधुनिक वास्तु (Modern architecture) की कुछ विशिष्तताएं देखने को मिलती हैं जैसे - स्वरूप का सरलीकरण, भवन की संरचना एवं 'थीम' से ही अलंकरण का सृजन। \n\n", "id": "186457", "title": "आधुनिक वास्तु"}
{"url": "https://hi.wikipedia.org/wiki?curid=186458", "text": "ननकाना साहिब\n\nननकाना साहिब, पाकिस्तान के पंजाब प्रान्त में स्थित एक शहर है। इसका वर्तमान नाम सिखों के पहले गुरू गुरू नानक देव जी के नाम पर पड़ा है। इसका पुराना नाम 'राय-भोई-दी-तलवंडी' था। यह लाहौर से ८० किमी दक्षिण-पश्चिम में स्थित है। इसकी जनसंख्या ६०,००० है। चूंकि यह स्थान गुरू नानक देव का जन्मस्थान है, यह सिखों का पवित्र ऐतिहासिक स्थान (तीर्थ) है। यह विश्व भर के सिखों का प्रसिद्ध तीर्थस्थल है। यहाँ का गुरुद्वारा साहिब बहुत प्रसिद्ध है।\n\nमहाराजा रणजीत सिंह ने गुरु नानकदेव के जन्म स्थान पर गुरुद्वारा का निर्माण कराया था।\n\nगुरु नानक जी का जन्म स्थान होने के कारण यह स्थान सिख मत के सबसे पवित्र स्थलों में से एक है। यहां भव्य एवं दिव्य गुरुद्वारा है। गुरुग्रंथ साहिब के प्रकाश स्थान के चारों ओर लम्बी चौड़ी परिक्रमा है। गुरुग्रंथ साहिब को मत्था टेककर श्रद्धालु इसी परिक्रमा में बैठकर शबद-कीर्तन का आनन्द लेते हैं। परिक्रमा में गुरु नानकदेव जी से संबंधित कई सुन्दर पेंटिग लगी हुई हैं। ननकाना साहिब में सुबह तीन बजे से ही श्रद्धालुओं का तांता लग जाता है। रंग-बिरंगी रोशनियों से जगमग करता ननकाना साहिब एक स्वर्गिक नजारा प्रस्तुत करता है। पवित्र सरोवर में स्नान करने वालों का सैलाब उमड़ पड़ता है। रागी साहिबान द्वारा गुरुवाणी के शबद कीर्तन का प्रवाह रात तक चलता रहता है। हॉल में बैठकर श्रद्धालु लंगर छकते हैं। पहले पंगत फिर संगत की शानदार प्रथा ढेरों गुण समेटे हुए है।\n\nदुनियाभर से हजारों हिन्दू, सिख गुरु पर्व से कुछ दिन पहले ननकाना साहिब पहुंचते हैं और दस दिन यहां रहकर विभिन्न समारोहों में भाग लेते हैं। शानदार नगर कीर्तन निकाला जाता है। यात्रियों के ठहरने के लिए यहां कई सराय हैं। यह पाकिस्तान के सबसे तेज गति से विकसित होने वाले स्थानों में से एक है। गुरु नानकदेव के जन्म के समय इस जगह को 'रायपुर' के नाम से भी जाना जाता था। उस समय राय बुलर भट्टी इस इलाके का शासक था और बाबा नानक के पिता उसके कर्मचारी थे। गुरु नानकदेव की आध्यात्मिक रुचियों को सबसे पहले उनकी बहन नानकी और राय बुलर भट्टी ने ही पहचाना। राय बुलर ने तलवंडी शहर के आसपास की 20 हजार एकड़ जमीन गुरु नानकदेव को उपहार में दी थी, जिसे 'ननकाना साहिब' कहा जाने लगा।\n\nननकाना साहिब के आसपास 'गुरुद्वारा जन्मस्थान' सहित नौ गुरुद्वारे हैं। ये सभी गुरु नानकदेव जी के जीवन के महत्त्वपूर्ण पहलुओं से संबंधित हैं। जिस स्थान पर नानकजी को पढ़ने के लिए पाठशाला भेजा गया, वहां आज पट्टी साहिब गुरुद्वारा शोभायमान है।\n", "id": "186458", "title": "ननकाना साहिब"}
{"url": "https://hi.wikipedia.org/wiki?curid=186459", "text": "ओपनसोलारिस\n\nOpenSolaris एक ओपन सोर्स ऑपरेटिंग है Sun Microsystems Solaris पर आधारित प्रणाली है। यह भी Sun द्वारा शुरू की चारों ओर एक डेवलपर और उपयोगकर्ता समुदाय के निर्माण परियोजना का नाम है।\n\nOpenSolaris Unix System V Release 4 से प्राप्त, महत्वपूर्ण Sun द्वारा किए गए संशोधनों के साथ है, क्योंकि यह 1994 में उस कोड के अधिकार खरीदे. यह केवल मुक्त स्रोत प्रणाली वी व्युत्पन्न उपलब्ध है। खुला घटकों के विकास के अंतर्गत नवीनतम रिलीज Solaris के स्नैपशॉट हैं। Sun की घोषणा की है कि इसकी वाणिज्यिक Solaris ऑपरेटिंग सिस्टम के भविष्य के संस्करणों OpenSolaris परियोजना से प्रौद्योगिकी पर आधारित होगा। \n", "id": "186459", "title": "ओपनसोलारिस"}
{"url": "https://hi.wikipedia.org/wiki?curid=186460", "text": "सोलेसिस\n\nसोलेसिस एक कम्प्युटर संचालन प्रणाली है, जिसे सन माइक्रोसिस्टम ने बनाया था। पहले इस संचालन प्रणाली के बनाने का स्रोत को गुप्त रखा गया था। बाद में जब इस संचालन प्रणाली को सन माइक्रोसिस्टम ने बंद कर दिया उसके पश्चात इसके स्रोत को प्रकाशित किया गया और सभी के उपयोग के लिए खोला गया।\n", "id": "186460", "title": "सोलेसिस"}
{"url": "https://hi.wikipedia.org/wiki?curid=186463", "text": "धर्म महामात्र\n\nप्राचीन भारत के शासन-व्यवस्था में धर्म महामात्र या धम्म महामात्र नामक कर्मचारी होते थे जिनका कार्य 'धर्मानुशासन्' स्थापित करना होता था।\n\nकौटिल्य के अर्थशास्त्र में \"धर्म महामात्र\" जैसे कर्मचारियों का उल्लेख न होना इस बात का सूचक है कि ये कर्मचारी चंद्रगुप्त मौर्य के बाद ही धर्म की अभिवृद्धि के लिए नियुक्त किए गए होंगे। अशोक के पंचम शिला लेख ने इसकी पुष्टि भी हो जाती है जिसमें कहा गया है कि उसने धर्मानुशासन के निमित्त अपने शासन के 14वें वर्ष (लगभग 260 ई. पू.) में \"धम्म महामात्र\" (संस्कृत : धर्म महामात्र) नामक राजकर्मचारी नियुक्त किए। ये कर्मचारी पहले कभी राज्य में नियुक्त नहीं किए गए थे।\n\nपंचम अभिलेख में धर्म महामात्रों का कर्तव्य भी निर्दिष्ट किया गया है, जो इस प्रकार है- \n\n\n\n\n\n\nशासकीय व्यवहार में धर्म महामात्रों का कार्य अत्यंत सराहनीय था; क्योंकि वह केवल समाज के अवांछनीय तत्वों का निरोध ही नहीं करते थे, बल्कि अपने मृदु व्यवहार और ज्ञान से धर्म की मर्यादा स्थापित करने में शासन की शक्ति सुदृढ़ करते थे। इससे यह स्पष्ट है कि धर्म महामात्र की कोई अन्य व्याख्या- जैसा डॉ॰ विंसेट स्मिथ आदि विद्वानों ने की है- स्मिथ ने धर्म महामात्र से \"धर्मनिरीक्षक\" (सेंसर) का अभिप्राय लिया है- उचित नहीं है।\n", "id": "186463", "title": "धर्म महामात्र"}
