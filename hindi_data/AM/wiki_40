{"url": "https://hi.wikipedia.org/wiki?curid=549835", "text": "भारतीय राष्ट्रीय उपग्रह प्रणाली\n\nthumb|INSAT|350px| भारतीय राष्ट्रीय उपग्रह प्रणाली (इन्सैट) का पहला उपग्रह अप्रैल 1982 में छोड़ा गया था।\nभारतीय राष्ट्रीय उपग्रह प्रणाली (इन्सैट) इसरो द्वारा शुरू बहुउद्देशीय भू स्थिर उपग्रहों की एक श्रृंखला है जो दूरसंचार, प्रसारण, मौसम विज्ञान और खोज और बचाव कार्य के लिए उपयोग होता है। 1983 में शुरु किया हुआ इनसैट, एशिया-प्रशांत क्षेत्र में सबसे बड़ी देशीय संचार प्रणाली है। यह भारत सरकार के अंतरिक्ष विभाग, दूरसंचार विभाग, भारतीय मौसम विज्ञान विभाग, आकाशवाणी और दूरदर्शन चैनल के एक संयुक्त उद्यम है। सचिव-स्तर इनसैट समन्वय समिति के उपर इनसैट प्रणाली के समग्र समन्वय और प्रबंधन टिकी हुई है। इनसैट उपग्रहों भारत के टीवी और संचार आवश्यकताओं की सेवा करने के लिए विभिन्न बैंड में ट्रांसपोंडर (सी, एस, विस्तारित सी और यू) प्रदान करते हैं। इसरो अंतर्राष्ट्रीय कोसपस-सारसट (Cospas-Sarsat) कार्यक्रम के एक सदस्य के रूप में दक्षिण एशियाई और हिंद महासागर क्षेत्र में खोज और बचाव अभियान के लिए संकट चेतावनी संकेतों को प्राप्त करने के लिए उपग्रहों के ट्रांसपोंडर (ओं) का इस्तेमाल करते है।\n\nभारतीय राष्ट्रीय उपग्रह (इनसेट) प्रणाली अगस्त 1983 में इनसैट -1 बी के प्रक्षेपण (इनसैट -1 ए, पहला उपग्रह अप्रैल 1982 में छोड़ा गया था लेकिन मिशन को पूरा नहीं कर सका गया) के साथ साधिकार हुआ। इनसैट प्रणाली भारत के दूरदर्शन और रेडियो प्रसारण, दूरसंचार और मौसम संबंधी क्षेत्रों में एक क्रांति की शुरुआत की। दूरदराज के क्षेत्रों और बंद किनारे द्वीपों के लिए टीवी और आधुनिक दूरसंचार सुविधाओं का तेजी से विस्तार सक्षम होने मे इसका हाथ है। साथ में, प्रणाली संचार सेवाओं के लिए सी, विस्तारित सी और यू में ट्रांसपोंडर (ओं) का प्रदान करते है। कल्पना-1 एक विशेष मौसम संबंधी उपग्रह है। उपग्रहों पर नजर रखने और नियंत्रण करने के लिए हसन और भोपाल में मास्टर नियंत्रण सुविधा मौजूद है।\n\n", "id": "549835", "title": "भारतीय राष्ट्रीय उपग्रह प्रणाली"}
{"url": "https://hi.wikipedia.org/wiki?curid=549846", "text": "अमेरिकन हसल\n\nअमेरिकन हसल डेविड ओ रसेल द्वारा निर्देशित अंग्रेज़ी भाषा की क्राइ- कॉमेडी ड्रामा फ़िल्म है। फ़िल्म में क्रिश्चियन बेल और एमी एडम्स मुख्य भूमिका में हैं। इस फ़िल्म ने तीन गोल्डन ग्लोब पुरस्कार सहित कई अन्य पुरस्कार जीते हैं। इसे दस बाफ्टा पुरस्कारों के लिए नामांकन किया गया है।\n\n", "id": "549846", "title": "अमेरिकन हसल"}
{"url": "https://hi.wikipedia.org/wiki?curid=549849", "text": "12 इयर्स अ स्लेव\n\n12 इयर्स अ स्लेव (अनुवाद; बारह वर्ष गुलामी के। अंग्रेजी; 12 Years a Slave) वर्ष 2013 की एक ऐतिहासिक ड्रामा फ़िल्म है, जिसे 1853 के समय गुलाम रहे सोलोमन नाॅर्थअप की संक्षिप्त जीवनी को रूपांतरित किया गया है, वे न्यु याॅर्क स्टेट - में जन्मे एक आजाद अफ्रीकी-अमेरिकी निवासी थे जिनको सन् 1841, वाॅशिंगटन डीसी में अपहरण कर बंधुआ गुलामी के लिए बेच दिया। नाॅर्थअप रिहा होने के बारह वर्षों तक लुईसियाना में पौधारोपण का काम करते रहे। नाॅर्थअप की इस संक्षिप्त जीवनी का पहला विस्तृत संपादन, 1968 में बतौर सह-संपादक रहे सुए ऐकीन और जाॅसेफ लाॅग्सडन ने, बहुत एहतियात से इसे सुरुचिपूर्ण और प्रामाणिक तथ्यों के साथ इनके सटीक निष्कर्षों को निकाला। [4] फ़िल्म में निभाए अन्य किरदार वास्तविक घटना के गवाह है, जिनमें एड्विन और मैरी ऐप्स तथा पैट्सी आदि मौजूद थे।\n\nफ़िल्म का निर्देशन स्टीव मैकक़्वीन किया है। पटकथा का लेखन जाॅन रिड्ली ने किया है। फ़िल्म के मुख्य भूमिका सोलोमन नाॅर्थअप की अदाकारी च्वेटेल एज्योफर कर रहे हैं। अन्य सहयोगी कलाकारों में माइकल फास़बेंडर, बेनेडिक्ट कम्बरबैच, पाॅल डैनो, पाॅल जिएमैटी, ल्युपिटा न्योंग'ओ, साराह पाॅलसन, ब्रैड पिट, और एल्फ्रे वुडैर्ड आदि शामिल है। मुख्य फ़िल्मांकन का काम लुईसियाना के न्यु ऑर्लिंस में जुन 27 से अगस्त 13, 2012 में पूरा किया गया। यह लोकेशन उन सभी ऐतिहासिक जगहों को चुना गया जहाँ रोपण का काम होता था, जैसे: फेलीसीटी, बोकैज, डेस्ट्रेहैन और मैग्नोलिया। मैग्नोलिया उन चारों जगहों में से एक है जहाँ नाॅर्थअप को रोपण का काम किया था।\n12 इयर्स ए स्लेव को समीक्षकों ने भरपूर सराहनीय प्रतिक्रिया दी, और कई मिडिया एवं प्रेस ने इसे साल 2013 की बेहतरीन फ़िल्मों में से एक माना। बाॅक्स-ऑफिस पर इसने काफी अच्छा प्रर्दशन करते हुए $187 करोड़ की कमाई की जब फ़िल्म का निर्माण बजट $22 करोड़ था। फ़िल्म को तीन श्रेणियों में अकादमी अवार्ड से नवाजा गया, जिनमें सर्वश्रेष्ठ फ़िल्म, न्योंग'ओ को सर्वश्रेष्ठ सह-अभिनेत्री और रिड्ली को सर्वश्रेष्ठ रूपांतरित पटकथा का पुरस्कार मिला। सर्वश्रेष्ठ फ़िल्म का पुरस्कार जीतकर मैकक़्वीन पहले अश्वेत निर्माता और पहले अश्वेत निर्देशक द्वारा निर्देशित सर्वश्रेष्ठ फ़िल्म वाले शख्स बन गए है।[5][6] फ़िल्म को गोल्डन ग्लोब अवार्ड की ओर से सर्वश्रेष्ठ मोशन पिक्चर - ड्रामा का खिताब मिला, और ब्रिटिश अकादमी ऑफ फ़िल्म एंड टेलीविजन आर्ट्स द्वारा इसे बेहतरीन फ़िल्म और एज्योफर को सर्वश्रेष्ठ अभिनेता घोषित कर अवार्ड प्रदान किया।[7]\n\n", "id": "549849", "title": "12 इयर्स अ स्लेव"}
{"url": "https://hi.wikipedia.org/wiki?curid=549897", "text": "गंगोत्री भण्डारी\n\nगंगोत्री भण्डारी (जन्म १३ अगस्त १९५६) भारतीय महिला हॉकी टीम की पूर्व खिलाड़ी हैं। वो १९८० ग्रीष्मकालीन ओलम्पिक एवं १९८२ एशियाई खेलों सहित अनेक प्रतियोगिताओं में भारतीय टीम का हिस्सा बनीं।\n", "id": "549897", "title": "गंगोत्री भण्डारी"}
{"url": "https://hi.wikipedia.org/wiki?curid=549940", "text": "गृहप्रबन्ध\n\nगृहप्रबन्ध (Homemaking) से आशय घर से सम्बन्धित कार्यों का प्रबन्धन है। यह (होममेकिंग) मुख्यतः अमेरिकी शब्द है। गृहप्रबन्ध के कई अंग हैं।\n\nआजकल घरों का आकार अपेक्षाकृत छोटा हो गया है। पहले साधारणत: घर बहुत बड़े बड़े हुआ करते थे। उनमें मनमाना स्थान प्राप्त किया जा सकता था। शहरों में तो अब छोटे घर ही अधिक बनने लगे हैं इनका प्रबन्ध करने में कुछ अधिक सुविधा होती है, परंतु अधिकतम सूझ बूझ की आवश्यकता होती है। घर में अच्छी मात्रा में वस्तुएँ रखने के स्थानों का प्रबन्ध रहना चाहिए। दीवारों में ताखे और अलमारियाँ बना देनी चाहिए। जिस स्थान पर जिन वस्तुओं की आवश्यकता हो उन्हें उसके पास ही रखना चाहिए। रसोई घर में टाँड़ या ताखे बरतनों के रखने के काम में आ सकते हैं। दीवार से लगाकर बनाने से बीच का स्थान बचा रहता है। दीवार में बनी अलमारी में अन्न और मसाले इत्यादि रखे जा सकते हैं। कोयला, लकड़ी इत्यादि का सबसे अच्छा स्थान सीढ़ियों के नीचे कोठरी बनाकर प्राप्त किया जा सकता है। स्नानघर में छोटे ताखे हों तो उनमें साबुन इत्यादि रखे जा सकते हैं। अच्छी मात्रा में लगी खूँटियाँ कपड़े टाँगने के काम में आ सकती हैं। सोने के कमरे की पूरी दीवार में आलमारी हो तो कपड़े रखने और टाँगने की सुविधा होती है। नीचे दराज देकर, विशेष प्रकार के पलंग बना लिए जायें तो वे दराज फालतू बिस्तर रखने के काम में आ सकती हैं। अलमारी के पल्लों के भीतरी भाग में छोटी कीलें गाड़कर पतली डोरी बाँध लें तो वे टाई टाँगने के काम में आ सकती है। कपड़े टाँगने की घोड़ी के नीचे तख्ता लगा लें, तो जूतों को स्थान मिल सकता है। भंडारघर में कई टाँड बना लेने से बहुत सामान रखा जा सकता है।\n\nघर में प्रत्येक कार्यकलाप के लिए अलग अलग व्यवस्था रहनी चाहिए। भोजन बनाने का कमरा, अर्थात् रसोईघर, सोने का कमरा, बैठने का कमरा इत्यादि अलग अलग हों तो विशेष सुविधा होती है। कम कमरे हो तो, रसोई घर में ही भोजन करने के स्थान का तथा बैठने के कमरे में बच्चों के पढ़ने एवं अन्य सदस्यों के लिखने पढ़ने के स्थान का प्रबन्ध मेज लगाकर आसानी से किया जा सकता है। शौचालय एवं स्नानागार एक ही स्थान पर बनाए जा सकते हैं। शौचालय में फ्लश हो तो सर्वोत्तम है। रसोईघर में ही बर्तन रखने के लिए टाँड बना लेना चाहिए। दीवार में खूंटियां लगाकर चमचे, कलछियाँ इत्यादि टाँगी जा सकती हैं। यदि अलग से भंडारघर न बनाया जा सकता हो तो दीवार में ऊँचे खानों की अलमारी बनाकर टिनों में बंद करके अन्न, मसाले इत्यादि रखे जा सकते हैं।\n\nमकान का फर्श पक्का होना आवश्यक है इससे सील से रक्षा होती है। मोज़ेइक के फर्श अधिक सुंदर एवं स्वच्छ होते हैं। आगँन का फर्श खुरदरे सीमेंट का हो तो काई नहीं लगती। नालियाँ पक्की होनी चाहिए, नहीं तो पानी चारों ओर बहता है।\n\nमकान की भीतरी सजावट स्थान एवं आवश्यकता के अनुरूप होनी चाहिए। सजावट में प्रकाश एवं रंगों के चुनाव को प्रधानता देनी चाहिए। अँधेरे कमरे की दीवारों पर हलका या सफेद रंग करना उचित है, अन्यथा कमरा और भी अँधेरा तथा छोटा दिखाई पड़ता है। मेज कुर्सी आदि साजसज्जा कमरों की नाप के अनुसार होनी चाहिए और उन्हें इस प्रकार लगाना चाहिए कि अधिक से अधिक स्थान रिक्त रहे। कमरों के फर्श यदि मोज़ेइक या सीमेंट के चिकने बने हों तो उनपर दरी या कालीन बिछाने की आवश्यकता नही है। मेजें इस प्रकार की हों कि उनपर अधिक से अधिक सामान रखा जा सकें। आवश्यकता से अधिक साजसज्जा नहीं रहनी चाहिए। जिस वस्तु का जहाँ अधिक उपयोग हो उसे वहीं रखना चाहिए। सजावट सादी हो सकती है और भड़कीली भी, परंतु वह घर के अनुकूल होनी चाहिए। आर्थिक दृष्टि से और उपयोगिता की दृष्टि से साजसज्जा चुननी चाहिए। केवल धन के प्रदर्शन के लिए कमरे की माप का ध्यान न रखते हुए सामान की भीड़ लगाना कमरे को दुकान का रूप देना है। अत: इस बत का ध्यान रखने हुए सजावट करनी चाहिए कि हमें घर में रहना है और सुविधापूर्वक रहना है। परदे धूप, चमक, ठंड इत्यादि से रक्षा करने के लिए होने चाहिए। एतदर्थ गहरे रंग के मोटे कपड़े उपयोगी होते हैं। कमरे की दीवारों के रंगों से मेल खाते रंगों के परदे, कुर्सियों की खोलियाँ, गद्दियाँ और मेजपोश हों तो सुरुचि के परिचायक होते हैं।\n\nसफाई के आवश्यक साधन निम्नांकित हैं :\n\nझाडू फर्श की सफाई के लिए प्रयोग में लाई जाती है। झाडू नारियल की सींक, सिरकी, ताड़ के पत्ते या फूल की होती है। नारियल की सींक की झाडू पक्के एवं कठोर फर्श और दरी के लिए अच्छी होती है। फूल की झाडू चिकने फर्शों के लिए अच्छी होती है। सिरकी की झाडू कच्चे फर्श के लिए अधिक सुविधाजनक होती है। वैकुअम क्लीनर बिजली से चलते हैं और बड़ी अच्छी सफाई करते हैं।\n\nबुरुश छोटे और लंबे हत्थों के होते हैं। इनसे सब प्रकार के फर्श झाड़े जा सकते हैं। लंबे हत्थों के बुरुश से खड़े होकर काम किया जा सकता है, जो अधिक सुविधाजनक होता है। बुरुश कड़े ओर नरम दोनों प्रकार के रेशों के होते हैं। कालीन साफ करने के बुरुश नरम रेशे के होने चाहिए।\n\nलंबे हत्थे के नीचे लकड़ी का तख्ता लगाकर उसमें मोटा कपड़ा या लंबे मोटे सूत जड़ दिए जाते हैं। मोज़ेइक के, या अन्य चिकने फर्श, इससे पोंछे जाते हैं। छोटे फर्श हों तो बड़ा बोरा भिगोकर भी काम चलाया जा सकता है।\n\nमोटे सूती कपड़े की झाड़न झाड़ पोंछ के काम आती है। नरम कपड़े की झाड़नें अच्छी होती हैं। चमकदार फर्नीचर इनसे पोछने से उसपर लकीरें इत्यादि नहीं पड़ती। रोएँ झड़नेवाला कपड़ा भी अच्छा नहीं होता। पानी इत्यादि पोंछने की झाड़न मोटी और पानी सोखनेवाली होनी चाहिए।\n\nयह काच, चाँदी और पालिशदार धातुओं को साफ करने के काम आता है। इसे प्रयोग में लाने से इनकी चमक बनी रहती है।\n\nसफाई के उपकरण निम्नांकित हैं :\n\nसाबुन-साबुन की टिकियाँ होती हैं। चूरा भी होता है। तरल रूप में भी होता है। साबुन बहुत उपयोगी पदार्थ है। शरीर, कपड़े, बर्तन इत्यादि सब कुछ इससे साफ किया जा सकता है।\n\nअम्ल-नींबू, सिरका, आम, इमली, ऑक्सैलिक अम्ल, हाइड्रोक्लोरिक अम्ल, ये सब खटाइयाँ आवश्यकतानुसार काम में आती हे। इनसे धातु के बर्तन के दाग इत्यादि साफ किए जाते हैं।\n\nक्षारीय पदार्थ-सुहागा, सोडा, ऐमोनिया और चूना।\n\nतेल-मिट्टी का तेल, पेट्रोल, अलसी का तेल, तारपीन का तेल। मिट्टी का तेल प्राय: मशीनों के भाग एवं कपड़े पर लगे चिकनाई वाले दागों को साफ करने के काम में आता है। पेट्रोल कपड़ों की सूखी धुलाई के काम में आता है। शेष दोनों से पालिशदार वस्तुएँ साफ की जाती है।\n\nऐल्यूमिनियम के बर्तनों को साबुन के पानी से धोना चाहिए। यदि ठीक से साफ न हों तो नीबू रगड़कर गरम पानी से धो देना चाहिए। पीतल और ताँबे के बरतन गरम राख से रगड़कर माँज लेना चाहिए। दाग पड़े हों तो खटाई से रगड़कर छुड़ा देने चाहिए। पीतल के हैंडल इत्यादि ब्रासो से साफ होते हैं जरमन सिलवर के बर्तन चोकर अथवा साबुन के पानी से अच्छे साफ होते हैं। चाँदी के बर्तन भी चोकर या साबुन के पानी से साफ करके तुरंत नरम कपड़े से पोंछ देने चाहिए। काच और चीनी के बर्तन गरम पानी एवं साबुन के विलयन या सोडे के विलयन से साफ करने चाहिए।\n\nसूती कपड़े साधारण, कपड़े धोनेवाले साबुन से रगड़कर ठंढे पानी से धो डालने चाहिए, फिर किसी बर्तन में उन्हें उबाल लेना चाहिए, रंगीन कपड़े नहीं उबालने चाहिए, फिर कुछ कलफ और नील लगाकर उन्हें सुखा लेना और उन पर इस्तरी कर लेनी चाहिए। ऊनी और रेशमी कपड़े लक्स साबुन के ठंडे विलयन में कुछ देर डुबो देने चाहिए और हाथ से दबाकर उन्हें फिर निकाल लेना चाहिए। फिर पानी से धोकर साबुन छुड़ा दिया जाए। छाया में सुखाना चाहिए। धोने से पहले दाग छुड़ा दें।\n\nअलसी के तेल अथवा स्पिरिट से साफ करना चाहिए। इससे चमक आती है।\n\nगंदगी की सफाई-कूड़ा एक जगह जमा करके या तो जला देना चाहिए अथवा उसे नियत स्थान पर रख देना चाहिए जहाँ से नगरपालिका के कर्मचारी उठा ले जाते हैं। जला देने से अच्छी सफाई हो जाती है। नालियों एवं शौचालयों को प्रतिदिन धोकर फ़िनाइल डाल देना चाहिए। पीने के पानी की गंदगी उबालकर छान लेने से ठीक हो जाती हैे। पोटाश परमैंगेनेट के विलयन से तरकारी, फल इत्यादि को धोकर साफ कर लिया जाता है।\n\nभोजन का प्रबन्ध मुख्यतया स्वास्थ्य की दृष्टि से करना उचित है। शरीर की आवश्यकताओं के आधार पर भोजन का चुनाव करना चाहिए।\n\nप्रोटीन एवं खनिज लवणों से युक्त पदार्थ शरीर के तंतुओं को बनाने वाले पदार्थ हैं तथा इस कार्य के लिए आवश्यक हैं। प्रोटीन दूध, पनीर, अंडे, मांस, मछली, दाल, चना, गेहूं, ज्वार, बाजरा, सूखे मेवों, मूंगफली एवं शाकों में पाया जाता है। खनिज लवण दूध, दही, मठा, अंडा, दाल, चना, फल एवं पत्तेदार तरकारियों में पाए जाते हैं।\n\nआहार से हमें तंतुओं के बनाने के अतिरिक्त शरीर में ऊर्जा प्राप्त होती है तथा रोगों से शरीर की रक्षा होती है। विभिन्न आहारों से विभिन्न कार्य होते हैं। देखें 'आहार और आहार विद्या'।\n\nआय सीमित होने पर व्यय संबंधी प्रबन्ध कठिन हो जाता है। व्यय का विभाजन आवश्यकताओं के अनुरूप होना चाहिए। सीमित आय में सबसे पहले मनुष्य की प्राथमिक आवश्यकताओं पर व्यय करना चाहिए। ये आवश्यकताएँ घर, भोजन और वस्त्र हैं। इनके बाद शिक्षा एवं चिकित्सा संबंध व्यय हैं। इन बातों की पूर्ति हो जाए तब कुछ आराम देनेवाली आवश्यकताओं की पूर्ति पर ध्यान देना उचित है। विलास संबंधी आवश्यकताओं की पूर्ति का स्थान अंत में आता है। कुछ न कुछ बचत करने की चेष्टा करनी चाहिए। विभिन्न मदों के लिए सामान्य रूप से एक बजट बना लेना चाहिए। आजकल प्रति दिन बढ़ती महंगाई में आय व्यय का संतुलन बिठाना कठिन हो रहा है फिर भी एक कामचलाऊ बजट अपनी आवश्यकताओं के अनुसार बनाया जा सकता है। \n", "id": "549940", "title": "गृहप्रबन्ध"}
{"url": "https://hi.wikipedia.org/wiki?curid=549943", "text": "अर्कादी गैदार\n\nगैदार (मूल नाम- गोलिकोव अर्कादी पेत्रोविच (रूसी: ९ फ़रवरी १९०४ - २६ अक्टूबर १९४१) प्रसिद्ध रूसी लेखक जिनकी कहानियाँ सोवियत बच्चों में बहुत प्रसिद्ध थीं।\n\nगैदार १४ वर्ष की आयु में लाल सेना में स्वयंसेवक बनकर आए। १७ वर्ष की आयु में रेजिमेंट के कमांडर हुए। अस्वस्थता के कारण १९२४ में सेना से छुट्टी मिली और साहित्यिक कार्य प्रारंभ किया। महान् देशभक्तिपूर्ण युद्ध के समय गैदार मोर्चों पर गए वहीं फासिस्टों ने उन्हें मार डाला। \n\nगैदार ने किशोरोपयोगी साहित्य को बड़ी देन दी। इनके अनेक उपन्यास और कहानियाँ हैं, जिनमें मुख्य स्कूल (१९३०), दूरवर्ती देश (१९३२), सैनिक रहस्य (१९३५), नीला प्याला (१९३६), चुक और गेक (१९३५), तिमूर और उसका दल (१९४०) हैं। इन कृतियों में मैत्री, साहस तथा देशभक्ति की भावनाएं परिपूर्ण हैं जिनके कारण ये रचनाएँ अति लोकप्रिय हैं। इनके आधार पर अनेक फिल्में भी बनी हैं। अनेक भाषाओं में, जिनमें हिन्दी भी सम्मिलित है, गैदार की कृतियाँ अनूदित हैं।\n", "id": "549943", "title": "अर्कादी गैदार"}
{"url": "https://hi.wikipedia.org/wiki?curid=549945", "text": "गंडभेरुंड\n\nगंडभेरुंड एक काल्पनिक पक्षी जिसका अंकन भारतीय कला में पाया जाता है। इसके एक धड़ गरुड़ के सदृश होता है। यह अपने दोनों चोंच तथा पंजे में हाथी दबोचे अंकित किया जाता है। इसका प्राचीनतम अंकन विजयनगर के आरंभकालिक कतिपय सिक्कों पर पाया जाता है दक्षिण के शैव मंदिरों में उत्सव मूर्तियों के रूप में गंडभेरुंड देखने में आता है। मैसूर रियासत के राजचिन्ह के रूप में इस प्रतीक का प्रयोग हुआ है। इस पक्षी के संबंध में जनश्रुति है कि हिरण्यकश्यप के मारने के पश्चात् भी जब नृसिंह का क्रोध शांत नहीं हुआ तब गंडभेरुंड उन्हें अपने पंजे में दबोच कर आकाश में ले उड़ा था।\n\n", "id": "549945", "title": "गंडभेरुंड"}
{"url": "https://hi.wikipedia.org/wiki?curid=549946", "text": "गजमुक्ता\n\nभारतीय पारंपरिक विश्वास के अनुसार मुक्ता (मोती) गज, मेघ, वराह, शंख, मत्स्य, सर्प, शक्ति और वेण, आठ साधनों से प्राप्त होते है। गजमुक्ता इसी प्रकार की एक मुक्ता है जिसके संबंध में कहा जाता है कि वह हाथी के मस्तिष्क से प्राप्त होता है। किंतु आधुनिक विज्ञान इस प्रकार किसी मोती की उत्पत्ति को स्वीकार नहीं करता। उसकी दृष्टि में यह कोरी कविकल्पना है।\n", "id": "549946", "title": "गजमुक्ता"}
{"url": "https://hi.wikipedia.org/wiki?curid=549949", "text": "देवयानी\n\nदेवयानी शुक्राचार्य की पुत्री, जिसे अपने पिता के शिष्य कच से प्रेम हो गया था। कच बृहस्पति का पुत्र था जो शुक्राचार्य के पास संजीवनी विद्या सीखने के लिए आया था। जब उसने देवयानी का प्रेमप्रस्ताव अस्वीकृत कर दिया तो देवयानी ने उसे शाप दिया कि तुम्हारी विद्या तुम्हें फलवती न होगी। इसपर कच ने भी शाप दिया कि कोई भी ऋषिपुत्र तुम्हारा पाणिहग्रहण न करेगा।\n\nदेवयानी और उसकी सखी शर्मिष्ठा की कथा प्रसिद्ध है। देवयानी के पति ययाति शर्मिष्ठा से प्रेम करने लगे जिससे वह अपने पिता शुक्राचार्य के पास लौट गई। ययाति की वृद्धत्व का शाप मिला जिसे (शर्मिष्ठा से उत्पन्न) उनके एक पुत्र पुरु ने स्वयं स्वीकार किया।\n", "id": "549949", "title": "देवयानी"}
{"url": "https://hi.wikipedia.org/wiki?curid=549952", "text": "तवलीन सिंह\n\nतवलीन सिंह (जन्म १९५०) भारत की प्रसिद्ध स्तम्भकार, राजनैतिक लेखिका एवं साहित्यकार हैं।\n\nतवलीन सिंह का जन्म १९५० में मसूरी में हुआ था। उन्होने वेल्हाम कन्या विद्यालय में शिक्षा पायी। १९६९ में नई दिल्ली पॉलीटेकनिक से उन्होने लघु-अवधि का पत्रकारिता पाठ्यक्रम पूरा किया।\n\nउन्होने अपने करीअर की शुरुआत इंग्लैण्ड के 'इविनिंग मेल' से की। वहाँ ढाई वर्ष बिताने के बाद १९७४ में वे भारत लौटीं और 'स्टेट्समैन' में रिपोर्टर के तौर पर कार्य करना आरम्भ किया। १९८२ में 'टेलीलीग्राफ में विशेष संवाददाता के तौर पर जुड़ीं। \n\n१९८५ में तथा १९८७ में वे 'सन्डे टाइम्स' की दक्षिण एशिया सम्वाददाता के तौर पर कार्य किया। इसके बाद वे 'इण्डिया टुडे' तथा 'इण्डियन एक्सप्रेस' में फ्रेलांसर के रूप में कार्य करना शुरू किया।\n\n१९९० में वे टेलीविजन के साथ जुड़ीं। उन्होने 'इपुल प्ल्स' और 'बिजनेस प्लस' नामक दो विडियो पत्रिकाएँ बनायी। स्टर प्ल्स के लिए उन्होने 'एक दिन एक जीवन' नामक एक हिन्दी साप्ताहिक प्रोग्राम भी संचालित किया।\n\nसम्प्रति वे इण्डियन एक्सप्रेस और हितवद के लिए रविवार को एक स्तम्भ लिखतीं हैं।\n\n\n", "id": "549952", "title": "तवलीन सिंह"}
{"url": "https://hi.wikipedia.org/wiki?curid=549961", "text": "चमललाल गुप्त\n\nप्रो चमललाल गुप्त (जन्म : १९३४) भारत के एक राजनेता हैं। वे भारतीय जनता पार्टी के नेता हैं। वे २००२ से २००४ तक भारत के केण्द्रीय मंत्रिमण्डल में रक्षा राज्यमंत्री थे। उसके पहले वे खाद्य प्रसंस्करण तथा नागरिक उड्डयन के मंत्री थे।\n\nप्रो चमनलाल गुप्त का जन्म जम्मू में हुआ था। उन्होने जी एम विज्ञान महाविद्यालय जम्मू तथा इलाहाबाद विश्वविद्यालय से एमएस-सी किया।\n\n", "id": "549961", "title": "चमललाल गुप्त"}
{"url": "https://hi.wikipedia.org/wiki?curid=549966", "text": "भारतीय अंतरिक्ष कार्यक्रम\n\nभारतीय अन्तरिक्ष कार्यक्रम डॉ विक्रम साराभाई की संकल्पना है, जिन्हें भारतीय अन्तरिक्ष कार्यक्रम का जनक कहा गया है। वे वैज्ञानिक कल्पना एवं राष्ट्र-नायक के रूप में जाने गए। वर्तमान प्रारूप में इस कार्यक्रम की कमान भारतीय अंतरिक्ष अनुसंधान संगठन (इसरो) के हाथों में है।\n\nभारत का अंतरिक्षीय अनुभव बहुत पुराना है, जब रॉकेट को आतिशबाजी के रूप में पहली बार प्रयोग में लाया गया, जो की पडौसी देश चीन का तकनीकी आविष्कार था और तब दोनों देशों में सिल्क की सड़क से विचारों एवं वस्तुओं का आदान प्रदान हुआ करता था। जब टीपू सुल्तान द्वारा मैसूर युद्ध में अंग्रेजों को खधेडने में रॉकेट के प्रयोग को देखकर विलियम कंग्रीव प्रभावित हुआ, तो उसने १८०४ में कंग्रीव रॉकेट का आविष्कार किया, जो की आज के आधुनिक तोपखानों की देन माना जाता है। १९४७ में अंग्रेजों की बेडियों से मुक्त होने के बाद, भारतीय वैज्ञानिक और राजनीतिज्ञ भारत की रॉकेट तकनीक के सुरक्षा क्षेत्र में उपयोग, एवं अनुसंधान एवं विकास की संभाव्यता की वजह से विख्यात हुए। भारत जनसांख्यिकीय दृष्टि से विशाल होने की वजह से, दूरसंचार के क्षेत्र में कृत्रिम उपग्रहों की प्रार्थमिक संभाव्यता को देखते हुए, भारत में अंतरिक्ष अनुसंधान संगठन की स्थापना की गई।\n\n१९५७ में स्पूतनिक के प्रक्षेपण के बाद, उन्होंने कृत्रिम उपग्रहों की उपयोगितो को भांपा। भारत के प्रथम प्रधान मंत्री जवाहर लाल नेहरू, जिन्होंने भारत के भविष्य में वैज्ञानिक विकास को अहम् भाग माना, १९६१ में अंतरिक्ष अनुसंधान को परमाणु उर्जा विभाग की देखरेख में रखा। परमाणु उर्जा विभाग के निदेशक होमी भाभा, जो कि भारतीय परमाणु कार्यक्रम के जनक माने जाते हैं, १९६२ में अंतरिक्ष अनुसंधान के लिए भारतीय राष्ट्रीय समिति (इनकोस्पार) का गठन किया, जिसमें डॉ॰ साराभाई को सभापति के रूप में नियुक्त किया\n\nजापान और यूरोप को छोड़कर, हर मुख्य अंतरिक्ष कार्यक्रम कि तरह, भारत ने अपने विदित सैनिक प्रक्षेपास्त्र कार्यक्रम को सक्षम कराने में लगाने के बजाय, कृत्रिम उपग्रहों को प्रक्षेपण में समर्थ बनाने के उद्धेश्य हेतु किया। १९६२ में भारतीय अंतरिक्ष कार्यक्रम की स्थापना के साथ ही, इसने अनुसंधित रॉकेट का प्रक्षेपण शुरू कर दिया, जिसमें भूमध्य रेखा की समीपता वरदान साबित हुई। ये सभी नव-स्थापित थुंबा भू-मध्यीय रॉकेट अनुसंधान केन्द्र से प्रक्षेपित किए गए, जो कि दक्षिण केरल में तिरुवंतपुरम के समीप स्थित है। शुरुआत में, अमेरिका एवं फ्रांस के अनुसंधित रॉकेट क्रमश: नाइक अपाचे एवं केंटोर की तरह, उपरी दबाव का अध्ययन करने के लिए प्रक्षेपित किए गए, जब तक कि प्रशांत महासागर में पोत-आधारित अनुसंधित रॉकेट से अध्ययन शुरू न हुआ। ये इंग्लैंड और रूस की तर्ज पर बनाये गये। फिर भी पहले दिन से ही, अंतरिक्ष कार्यक्रम की विकासशील देशी तकनीक की उच्च महत्वाकांक्षा थी और इसके चलते भारत ने ठोस इंधन का प्रयोग करके अपने अनुसंधित रॉकेट का निर्माण शुरू कर दिया, जिसे रोहिणी की संज्ञा दी गई।\n\nभारत अंतरिक्ष कार्यक्रम ने देशी तकनीक की आवश्यकता, एवं कच्चे माल एवं तकनीक आपूर्ति में भावी अस्थिरता की संभावना को भांपते हुए, प्रत्येक माल आपूर्ति मार्ग, प्रक्रिया एवं तकनीक को अपने अधिकार में लाने का प्रयत्न किया। जैसे जैसे भारतीय रोहिणी कार्यक्रम ने और अधिक संकुल एवं वृहताकार रोकेट का प्रक्षेपण जारी रखा, अंतरिक्ष कार्यक्रम बढ़ता चला गया और इसे परमाणु उर्जा विभाग से विभाजित कर, अपना अलग ही सरकारी विभाग दे दिया गया। परमाणु उर्जा विभाग के अंतर्गत इन्कोस्पार कार्यक्रम से १९६९ में भारतीय अंतरिक्ष अनुसंधान संगठन का गठन किया गया, जो कि प्रारम्भ में अंतरिक्ष मिशन के अंतर्गत कार्यरत था और परिणामस्वरूप जून, १९७२ में, अंतरिक्ष विभाग की स्थापना की गई।\n\n१९६० के दशक में डॉ॰ साराभाई ने टेलीविजन के सीधे प्रसारण के जैसे बहुल अनुप्रयोगों के लिए प्रयोग में लाये जाने वाले कृत्रिम उपग्रहों की सम्भव्यता के सन्दर्भ में नासा के साथ प्रारंभिक अध्ययन में हिस्सा लिया और अध्ययन से यह ज्ञान प्राप्त हुआ कि, प्रसारण के लिए यही सबसे सस्ता और सरल साधन है। शुरुआत से ही, उपग्रहों को भारत में लाने के फायदों को ध्यान में रखकर, साराभाई और इसरो ने मिलकर एक स्वतंत्र प्रक्षेपण वाहन का निर्माण किया, जो कि कृत्रिम उपग्रहों को कक्ष में स्थापित करने, एवं भविष्य में वृहत प्रक्षेपण वाहनों में निर्माण के लिए आवश्यक अभ्यास उपलब्ध कराने में सक्षम था। रोहिणी श्रेणी के साथ ठोस मोटर बनाने में भारत की क्षमता को परखते हुए, अन्य देशों ने भी समांतर कार्यक्रमों के लिए ठोस रॉकेट का उपयोग बेहतर समझा और इसरो ने कृत्रिम उपग्रह प्रक्षेपण वाहन (एस.एल.वी.) की आधारभूत संरचना एवं तकनीक का निर्माण प्रारम्भ कर दिया। अमेरिका के स्काउट रॉकेट से प्रभावित होकर, वाहन को चतुर्स्तरीय ठोस वाहन का रूप दिया गया।\n\nइस दौरान, भारत ने भविष्य में संचार की आवश्यकता एवं दूरसंचार का पूर्वानुमान लगते हुए, उपग्रह के लिए तकनीक का विकास प्रारम्भ कर दिया। भारत की अंतरिक्ष में प्रथम यात्रा १९७५ में रूस के सहयोग से इसके कृत्रिम उपग्रह आर्यभट्ट के प्रक्षेपण से शुरू हुयी। १९७९ तक, नव-स्थापित द्वितीय प्रक्षेपण स्थल सतीश धवन अंतरिक्ष केन्द्र से एस.एल.वी. प्रक्षेपण के लिए तैयार हो चुका था। द्वितीय स्तरीय असफलता की वजह से इसका १९७९ में प्रथम प्रक्षेपण सफल नहीं हो पाया था। १९८० तक इस समस्या का निवारण कर लिया गया। भारत का देश में प्रथम निर्मित कृत्रिम उपग्रह रोहिणी-प्रथम प्रक्षेपित किया गया।\n\n12वी पंचवर्षीय योजना, 2012-17 के दौरान इसरो ने 58 अंतरिक्ष मिशनों के संचालन की योजना बनाई हैं, जिसके लिए अनंतिम रूप से 39,750 करोड़ रुपये के योजना परिव्‍यय की व्‍यवस्‍था की गई है। 2012-13 के दौरान 5,615 करोड़ रुपये की राशि आबंटित की गई।\n\n\nसोवियत संघ के साथ भारत के बूस्टर तकनीक के क्षेत्र में सहयोग का अमरीका द्वारा परमाणु अप्रसार नीति की आड़ में काफी प्रतिरोध किया गया। 1992 में भारतीय संस्था इसरो और सोवियत संस्था ग्लावकास्मोस पर प्रतिबंध की धमकी दी गयी। इन धमकियों की वजह से सोवियत संघ ने इस सहयोग से अपना हाथ पीछे खींच लिया । सोवियत संघ क्रायोजेनिक लिक्वीड राकेट इंजन तो भारत को देने के लिये तैयार था लेकिन इसके निर्माण से जुड़ी तकनीक देने को तैयार नहीं हुआ जो भारत सोवियत संघ से खरीदना चाहता था।\n\nइस असहयोग का परिणाम यह हुआ कि भारत अमरीकी प्रतिबंधों का सामना करते हुये भी सोवियत संघ से बेहतर स्वदेशी तकनीक दो सालो के अथक शोध के बाद विकसित कर ली। हलाकि इसरो में अभी भी रूसी इंजनो का प्रयोग जारी है किन्तु इसे चरणबद्ध तरीके से स्वदेशी तकनीक से चरणों में बदला जा रहा है।\n\nभारत सरकार द्वारा जारी विज्ञप्ति के अनुसार 2013 के दौरान अंतरिक्ष विभाग की उपलब्धियां इस प्रकार हैं ई\nइसरो नौवहन केन्‍द्र की बयालालू में भारतीय गहन अंतरिक्ष नेटवर्क (आईडीएसएन) के परिसर में स्‍थापना की गई है। यह बेंगलुरू से करीब 40 किलोमीटर की दूरी पर है। इसरो नौवहन केन्‍द्र का उद्घाटन 28 मई को प्रधानमंत्री कार्यालय में राज्‍यमंत्री श्री वी.नारायणसामी ने किया। यह केन्‍द्र भारतीय क्षेत्रीय नौवहन उपग्रह प्रणाली (आईआरएनएसएस) का महत्‍वपूर्ण हिस्सा है। यह एक स्‍वतंत्र नौवहन उपग्रह प्रणाली है, जिसे भारत द्वारा विकसित किया जा रहा है।\nकेंद्रीय मंत्रिमंडल ने 28 जून 2013 को प्रक्षेपण सेवाओं तथा बीमा सहित जीसैट-15 तथा जीसैट-16 संचार उपग्रह परियोजना के एवं प्रक्षेपण सेवाओं तथा बीमा के प्रस्‍ताव को मंजूरी दी। आकस्मिक स्थितियों का सामना करने तथा वर्तमान उपयोगकर्ताओं की सेवाओं की रक्षा करने के लिए अंतरिक्ष कक्षा में अतिरिक्‍त सुविधा उपलब्‍ध कराने की दृष्टि से जीसैट-15 का निर्माण इसरो के प्रयासों का एक भाग रहा है। उपग्रह से अपेक्षित क्षमता प्राप्‍त होगी, क्‍यू बैण्‍ड क्षमता में बढ़ोतरी होगी और कक्षा में जीवन गतिविधियों को सुरक्षा मिलेगी। इससे देश में नागरिक उड्डयन सेवाओं को भी लाभ मिलेगा। 9 परिचालित इनसैट\\जीसैट उपग्रह इस समय करीब 195 ट्रांसपोंडरों को विभिन्‍न फ्रिक्‍वेंसी बैण्‍ड उपलब्ध‍ करा रहे हैं। जीसैट-15 उपग्रह समस्‍त भारतीय मुख्‍य भूमि को कवर करेगा। सभी हे‍रिटेज सिद्ध बस प्रणालियों का उपयोग 18 माह में उपग्रह का निर्माण करने में किया जायेगा। जीसैट-15 उपग्रह जीसैट-8 जैसा और जीसैट-16 उपग्रह जीसैट-10 जैसा होगा। प्रक्षेपण सेवाओं समेत परियोजना की कुल लागत 859.5 करोड़(जीसैट-15) और 865.50 करोड़ (जीसैट-16) है।\n26 जुलाई 2013 को भारत के उन्नत मौसम उपग्रह इनसैट-3डी का सफलतापूर्वक प्रक्षेपण किया गया। इसे एरियाने-5 (वीए214) प्रक्षेपण यान द्वारा कोउरू, फ्रैंच गुयाना से प्रक्षेपण किया गया। इसमें उत्‍कृष्‍ट मौसम निगरानी प्रणाली का समावेश है। कार्यक्रम के अनुसार इसे सही समय पर सफलतापूर्वक प्रक्षेपण व भू-समकक्ष कक्षा में सफल स्‍थापन किया गया।\nआईआरएनएसएस-1ए को 02 जुलाई 2013 की सुबह सतीश धवन अंतरिक्ष केन्‍द्र, श्रीहरिकोटा से प्रक्षेपण किया गया। यह भारतीय क्षेत्रीय नौवहन उपग्रह प्रणाली (आईआरएनएसएस) है। यह पीएसएलवी का 23वां लगातार सफल मिशन रहा। इस मिशन के लिए 'XL' समाकृति के पीएसएलवी यान का उपयोग किया गया। इससे पहले इसी आकृति के प्रक्षेपण यान का उपयोग चन्‍द्रयान-1, जीसैट-12 और रीसैट-1 उपग्रहों के प्रक्षेपण में किया गया था।\n\nभारत के उन्‍नत मल्‍टीबैंड संचार उपग्रह जीसैट-7 को 30 अगस्‍त, 2013 को सुबह कोउरू, फ्रैंच गुयाना से एरियाने स्‍पेस के प्रक्षेपण यान एरियने-5 से प्रक्षेपण किया गया। तीन बार ऊंचाई बढ़ाने की प्रक्रिया के बाद यह 03 सितम्‍बर, 2013 की सुबह को भूतल से करीब 36,000 किलोमीटर की ऊंचाई पर भू-समकक्ष कक्षा में स्‍थापित हो गया। भारत के उन्‍नत मल्‍टीबैंड संचार उपगह जीसैट-7 के सभी 11 संचार ट्रांसपोडरों को (यूएचएफ, एस, सी एवं क्‍यू-बैंड में परिचालित) सफलतापूर्वक संचालित किया गया और इन्‍होंने सामान्‍य तौर पर कार्य किया।\nकेन्‍द्रीय मंत्रिमंडल ने 12 सितम्‍बर, 2013 को सतीश धवन अंतरिक्ष केन्‍द्र, श्रीहरिकोटा में प्रक्षेपण यान की असेम्‍बली के लिए दूसरे भवन के निर्माण की मंजूरी दी। इस पर 363.95 करोड़ रुपये की अनुमानित लागत आएगी, जिसमें सात करोड़ रुपये का खर्च विदेशी मुद्रा में होगा। इस दूसरी बिल्डिंग के उपलब्‍ध हो जाने से पीएसएलवी और जीएसएलवी की प्रक्षेपण फ्रीक्वेंसी बढ़ेगी। यह जीएसएलवी एमके-III के एकीकरण के लिए वर्तमान व्‍हीकल असेम्‍बली बिल्डिंग को अतिरिक्‍त सुविधा मुहैया करायेगी। तीसरे प्रक्षेपण पैड तथा भविष्‍य में सामान्‍य यान प्रक्षेपण के लिए भी इससे काफी सुविधा मिलेगी।\nइसरो ने 5 नवम्‍बर 2013 को सतीश धवन अंतरिक्ष केन्‍द्र, श्री हरि‍कोटा से मंगलग्रह मिशन को सफलतापूर्वक संचालित किया।\n", "id": "549966", "title": "भारतीय अंतरिक्ष कार्यक्रम"}
{"url": "https://hi.wikipedia.org/wiki?curid=549970", "text": "झवेरचन्द मेघाणी\n\nझवेरचंद मेघाणी (१८९६-१९४७) गुजराती साहित्यकार तथा पत्रकार थे। गुजराती लोक साहित्य के क्षेत्र में मेघाणी का स्थान सर्वोपरि है। वे सफल कवि ही नहीं, उपन्यासकार, कहानीकार, नाटककार, निबंधकार, जीवनीलेखक तथा अनुवाद भी थे।\n\nमेघाणी जी की रचनाओं में गांधीवादी प्रभाव से युक्त उत्कृष्ट देश प्रेम तथा स्वातंत्र्य भावना प्राय: सर्वत्र प्राप्त होती है। अपनी इसी भावना के कारण उन्हे अंग्रजी सरकार द्वारा प्रदत्त दो वर्ष कारावास का दंड भी भुगतना पड़ा तथा उनकी 'सिंघुड़ा' नामक कृति भी जब्त कर ली गई। अपनी मातृभाषा गुजराती के अतिरिक्त उनका बँगला और अंग्रेजी पर भी सम्यक् अधिकार था। इन भाषाओं से उन्होंने अनेक सफल अनुवाद किए हैं। सारे काठियावाड़ का भ्रमण करने के उपरांत वे 'सौराष्ट्र साप्ताहिक' के संपादन में सहायता करने लगे तथा 'तंत्री मंडल' के सदस्य हो गए। इस प्रकार उन्होंने पत्रकारिता के क्षेत्र में प्रवेश किया जो जीविका की दृष्टि से कालांतर में उनका प्रमुख कार्य क्षेत्र बन गया। लोक साहित्य का अन्वेषण एवं अनुशीलन उनका मुख्यतम ध्येय था। उन्होंने लुप्तप्राय और उपेक्षित लोक साहित्य को पुनरूज्जीवन तथा प्रतिष्ठा प्रदान की। उनका निम्नलिखित साहित्य महत्वपूर्ण है:\n\nकाव्य -- युगवंदना, वेणी नां फूल, किल्लोल;\n\nनाटक -- बठेलां;\n\nकथा साहित्य -- समरांगण, गुजरात नो जय (२ भाग), सोरठ बहेतां पाणी, रा गंगाजलीओ, आदि।\n\nलोकगीत संग्रह -- रढियाली रात (४ भाग), सौराष्ट्र नी रसाघार (५ भाग) सोरठी गीत कथाओ।\n\nयात्रा साहित्य -- सौराष्ट्र ना खंडेंरामा।\n\nआलोचना साहित्य -- वेरान मां परिभ्रमण तथा जन्मभूमि में प्रकाशित अनेक स्फुट लेख।\n\nजीवन चरित -- देशदीपको, ठक्ककर बापा, दयानंद सरस्वती, इत्यादि।\n\nआत्मचरित -- परकंमा।\n\nइतिहास ग्रंथ -- एशियालुं कलंक, हंगेरी नो तारणहार सलगतुं आयरलैंड, मिसर नो मुक्तिसंग्राम।\n\nअनुवाद -- कथा ओ काहिनी, कुरबानी नी कथाओ, राणो प्रताप, राजाराणी, शाहजहाँ।\n\nमेघाणी की कविताओं में सोरठ (सौराष्ट्र) की आत्मा और कथाओं में उसके संवेदन का सजीव चित्र उपलब्ध होता है। उनके शक्तिशाली स्वर ने सारे गुजरात में अहिंसक क्रांति की प्रखर सजगता उत्पन्न की।\n\nजैसी पंक्तियाँ इसका प्रमाण हैं। उनके 'छेल्ले कटोरे' में बापू का 'शाश्वत थालेखन' मिलता। इस काव्य को कविकंठ से सुनकर मुग्ध जनता ने उन्हें 'राष्ट्रीय शायर' की उपाधि प्रदान की। लोकसाहित्य और लोकगीतों से संबद्ध उनकी प्राय: सभी कृत्तियाँ महत्ता रखती हैं। किंतु 'गुजरात नो जय', 'सौराष्ट्रनी रसधार' तथा 'रोढियाली रात' सर्वश्रेंष्ठ हैं।\n", "id": "549970", "title": "झवेरचन्द मेघाणी"}
{"url": "https://hi.wikipedia.org/wiki?curid=549975", "text": "मेदिनी राय (राजपूत राजा)\n\nमेदिनी राय चदेंरी राज्य का राजपूतत शासक था। महमूद द्वितीय ने उसे अपने दरबार में मंत्री नियुक्त कर दिया। मेदिनी राय ने उत्तरदायित्व के पदों पर हिंदुओ को नियुक्त किया। दरबार में अपना प्रभाव घटते देख कर मालवा के दरबारियों ने उसके विरुद्ध सुल्तान के कान भरे तथा गुजरात के सुल्तान मुजफ्फर शाह की सहायता से मेदिनी राय को पदच्युत करवा दिया। \n\nमेदिनी राय ने चित्तौड़ के राणा सांगा की सहायता से सुल्तान महमूद पर आक्रमण कर दिया और उसे हरा दिया। राजपूतों ने महमूद को पकड़ कर अपने सरदारों के संमुख उपस्थित किया। बाद में राणा सांगा ने वंशानुगत राजपूतोचित दयालुता के कारण महमूद को क्षमा कर दिया तथा मेदिनी राय की सहमति से उसका राज्य उसे वापस लौटा दिया।\n", "id": "549975", "title": "मेदिनी राय (राजपूत राजा)"}
{"url": "https://hi.wikipedia.org/wiki?curid=549992", "text": "गौशाला\n\nगाय पालन के लिए प्रयुक्त घर गौशाला कहलाता है। हिन्दू धर्म में गाय को माता माना जाता है और उसकी हर तरह से सेवा एवं रक्षा करना पुण्य कर्म माना जाता है।\n\n\n", "id": "549992", "title": "गौशाला"}
{"url": "https://hi.wikipedia.org/wiki?curid=549994", "text": "पंजाब गौशाला महासंघ\n\nपंजाब गौशाला महासंघ भारत के पंजाब राज्य का एक संगठन है जो पंजाब की ४०४ गौशालाओं का संचालन करता है। यह गायों के कल्याण के लिए, उनकी चिकित्सा के लिए, तथा उनके अच्छे रखरखाव के लिए काम करता है। यह एक अशासकीय संगठन है जिसके अध्यक्ष रोमेश गुप्ता हैं। \n\n", "id": "549994", "title": "पंजाब गौशाला महासंघ"}
{"url": "https://hi.wikipedia.org/wiki?curid=549999", "text": "इसरो नौवहन केन्‍द्र\n\nइसरो नौवहन केन्‍द्र की स्‍थापना बयालालू में भारतीय गहन अंतरिक्ष नेटवर्क (आईडीएसएन) के परिसर में की गई है। यह बेंगलुरू से करीब 40 किलोमीटर की दूरी पर है। इसरो नौवहन केन्‍द्र का उद्घाटन 28 मई 2013 को प्रधानमंत्री कार्यालय में राज्‍यमंत्री श्री वी.नारायणसामी ने किया। यह केन्‍द्र भारतीय क्षेत्रीय नौवहन उपग्रह प्रणाली (आईआरएनएसएस) का महत्‍वपूर्ण हिस्सा है। यह एक स्‍वतंत्र नौवहन उपग्रह प्रणाली है, जिसे भारत द्वारा विकसित किया जा रहा है।\n", "id": "549999", "title": "इसरो नौवहन केन्‍द्र"}
{"url": "https://hi.wikipedia.org/wiki?curid=550006", "text": "पेट्रोलियम निष्कर्षण\n\nपेट्रोलियम निष्कर्षण (extraction of petroleum) से तात्पर्य धरती के अन्दर से उपयोगी पेट्रोलियम निकालने की प्रक्रिया से है।\n\nपेट्रोलियम वेधन पेट्रोलियम धरती के नीचे ५०० फुट से ५,००० फुट, या इससे अधिक, गहराई तक पाया जाता है। पेट्रोलियमवाले स्थलों पर कूप खोदकर पेट्रोलियम निकाला जाता है। किस स्थान पर पेट्रोलियम निकलेगा, इसका निश्चित रूप से बताना कठिन है। जहाँ पेट्रोलियम होने की संभावना समझी जाती है, वहाँ यत्र तत्र कूप खोदकर जानकारी प्राप्त की जाती है। कई स्थानों पर कूप खोदने पर ही किसी एक स्थान से पेट्रोलियम निकल आता है। पेट्रोलियम के विशेषज्ञों को जाँच पड़ताल करने से कुछ आभास मिलता है कि कहाँ पेट्रोलियम निकल सकता है। इसके लिये कुछ प्रयोग और सूक्ष्म निरीक्षण करना पड़ता है।\n\nयदि किसी स्थान से प्राकृतिक गैस निकलती है, तो संभव कि वहाँ पेट्रोलियम नहीं पाया जाता। धरती के अंदर पेट्रोलियमवाला स्तर है या नहीं, इसके अध्ययन के लिये वैज्ञानिकों को कुछ विधियाँ मालूम हैं। ऐसी रीति अपनत सिद्धांत (anticlinal theory) है जिसके अनुसार पेट्रोलियम तेल और प्राकृतिक गैस तल के सर्वोपरि भाग पर इकट्ठे होते हैं। अपनत अक्ष (anticlinal axis) का पता लगाने के लिये आस पास के कूपों के ताप, स्थान का गुरुत्व और चुंबकत्व नापा जाता है। इसमें भूकंपलेखी (seismic) यंत्र का भी उपयोग होता है। भूकंपलेखी यंत्र जो ज्ञान प्राप्त होता है, उसे भूकंपीय परावर्तन (scismic reflection) रीति कहते हैं। इस रीति से डायनेमाइट के विस्फोट से कृत्रिम कंपन उत्पन्न किया जाता है। एक हलका भूकंपलेखी जमीन में दृढ़ता से बैठाया जाता है। विस्फोट की अनेक कृत्रिम प्रतिध्वनि के समय से, ध्वनि की दिशा के सहारे, एक वक्र बनाकर क्षेत्र का प्रांकण करते हैं, जिससे पेट्रोलियमवाले स्थल का पता लगता है। अधिक आधुनिक रीतियों में, प्रभामंडल रीति (Halo method) और वैद्युत रीति का, जिसको एनट्रान (Entran) रीति कहते हैं, उपयोग करते हैं पहली रीति में स्थान की मिट्टी का सर्वेक्षण कर, नीचे की मिट्टी के प्रत्येक १० करोड़ भाग में हाइड्रोकार्बन की मात्रा निर्धारित कर प्राकंण करते हैं। यदि इससे ऐसा प्रतिरूप (patern) प्राप्त होता है जिसमें आभामंडल (aureole) या प्रभामंडल (halo) है, तो उस क्षेत्र में पेट्रोलियम अवश्य विद्यमान है। खनिज अंकों के प्रांकण से भी पेट्रोलियम का पता लगता है।\n\nपता लगने पर, ऐसे स्थानों पर कूपों की खुदाई करते हैं। ऐसी खोदाई के लिये बड़े बड़े वेधन यंत्र बने हैं। ये बेधन यंत्र बड़े होने के साथ साथ कीमती और पेचीदे भी होते हैं। वेधन से धरती की मिट्टी निकाली जाती है और यंत्र धीरे धीरे नीचे खसकाया जाता है। यहाँ अनेक कठिनाइयों का सामना करना पड़ सकता है। यदि मिट्टी का घनत्व सामान्य है तो कोई कठिनाई नहीं होती, पर कहीं कहीं मिट्टी का घनत्व इतना ऊँचा होता है और वहाँ की मिट्टी इतनी श्यान होती है कि बेधन में बड़ी कठिनाई नहीं होती है। कठिनता को दूर करने में तनुकारक पदार्थो (diluents) का उपयोग आवश्यक हो जाता है। तनुकारक मिट्टी के कणों द्वारा अवशोषित हो कर, उन्हें प्रबल विद्युदाविष्ट बना देते हैं, जिसके प्रतिकर्षण (repulsion) से कण अलग अलग हो जाते हैं। कभी कभी केवल ०.१ प्रतिशत तनुकारक की उपस्थिति से श्यानता में ९० प्रतिशत की कमी हो जाती है। ऐसे तनुकारकों में सोडियम सिलिकेट, केसीन और ट्रैगेकंथ गोंद है। कभी कभी यह काम अधिक घनत्ववाले पदार्थो, जैसे बेरियम सिलिकेट या लोहे का ऑक्साइड को डालकर भी संपन्न किया जाता है। इन पदार्थो में कोलायडल गुण नहीं होता, जैसा मिट्टी में होता है। अत: ये मिट्टी की श्यानता को कम करते हैं।\n\nयदि मिट्टी में कैल्सियम कार्बोनेट अधिक है तो हाइड्रोक्लोरिक अम्ल सदृश अम्लों से उपचारित कर उसे दूर करते हैं। कभी कभी कूपों में पानी निकल आता है। ऐसे पानी के आने को रोकने के लिये कूप के किनारे स्रोत चढ़ाने की आवश्यकता पड़ती है। ऐसा खोल साधारणतया सीमेंट का बना होता है, पर अन्य पदार्थ, जैसे नैफ्थेलीन, सोडियम सिलिकेट, सिलिसिक अम्ल जेल आदि भी उपयुक्त सिद्ध हुए हैं।\n", "id": "550006", "title": "पेट्रोलियम निष्कर्षण"}
{"url": "https://hi.wikipedia.org/wiki?curid=550055", "text": "नामदेव ढसाल\n\nनामदेव लक्ष्मण ढसाल (मराठी: नामदेव लक्ष्मण ढसाळ; 15 फ़रवरी 1949 – 15 जनवरी 2014) एक मराठी कवि, लेखक और मानवाधिकार कार्यकर्त्ता थे। वो मूल रूप से महाराष्ट्र के थे। उनकी विभिन्न रचनाओं का अनुवाद यूरोपीय भाषाओं में भी किया गया। वो जातीय वर्चस्वाद के ख़िलाफ़ रचनाएं भी करते थे। 15 जनवरी 2014 को आंत के कैंसर से निधन हो गया।\n", "id": "550055", "title": "नामदेव ढसाल"}
{"url": "https://hi.wikipedia.org/wiki?curid=550079", "text": "हारमैटन\n\nपश्चिमी अफ्रीका में बहने वाली शुष्क एवं धूल-भरी व्यापारिक पवन को हारमैटन (Harmattan) कहते हैं। यह पवन नवम्बर के अन्त से मार्च के मध्य तक सहारा से गिनी की खाड़ी की तरफ उतर-पूर्व दिशा से बहती है। इसका तापमान ३ डिग्री सेल्सियस तक होता है। मरुस्थल से होकर बहने के फलस्वरूप इसमें महीन धूल कण (0.5 माइक्रॉन से 10 माइक्रॉन आकार के) मिल जाते हैं।\nजिसके कारण कुछ पश्चिमी अफ्रीकी देशो मे सुरज कई दिनो तक दिखाई नही देता |\n", "id": "550079", "title": "हारमैटन"}
{"url": "https://hi.wikipedia.org/wiki?curid=550080", "text": "वाहिकारोध\n\nवाहिकारोध (embolism) से आशय किसी वाहिका (embolus) का अवरोधित होना है। वाहिका का अवरोध रक्त के जमने से हो सकता है या रक्तधारा में गैस के बुलबुलेले (globule) से हो सकता है और इससे रक्त-प्रवाह रुक सकता है। यद्यपि वाहिकारोध का घटक साधारणतया रक्त का थक्का होता है, तथापि वसा और वायु के भी रक्तस्रोतरोधन बनते हैं। वसावाहिकारोध (Fat embolus) अस्थिभंग में मज्जा से और वात-वाहिकारोध (Air embolus) शिरा में वायुप्रवेश से होते हैं।\n\nवाहिकारोध के दुष्परिणाम घनास्र के मूलस्थान, विस्तार तथा उसके पूतिदूषित या अपूतिक होने पर निर्भर होते हैं। शिराओं की, या दक्षिण हृदयार्ध की, घनास्रता का वाहिकारोध फेफड़ों में जाकर अटकता है। यदि वह बड़ा हुआ तो फौफ्फुसिक धमनियों में मार्ग-अवरोध करके घातक होता है। शल्यकर्म या प्रसव के पश्चात् होनेवाली आकस्मिक मृत्यु प्राय: इसी प्रकार से हुआ करती है। यदि वह छोटा रहा, तो फुफ्फुस का अल्पांश बेकार होकर थोड़ी सी बेचैनी उत्पन्न होती है, जो प्राय: अल्पकाल में ठीक हो जाती है। पूतिक (septic) होने पर फोड़ा, कोथ या (empyema) उत्पन्न होती है। हृदय के वामार्ध की घनास्रता से शारीरिक धमनियों में वाहिकारोध उत्पन्न होता है।\n\n", "id": "550080", "title": "वाहिकारोध"}
{"url": "https://hi.wikipedia.org/wiki?curid=550083", "text": "दोमेनिको घिर्लांदाइयो\n\nदोमेनिको घिर्लांदाइयो (Domenico Ghirlandaio ; १४४९-९४) १५वीं शती के फ्लोरेंस का प्रख्यात भित्तिचित्रकार, आकृतियों, वातावरण, भूदृश्यादि के यथार्थ अंकन में प्रवीण। उसका मूल नाम 'दोमोनिको दि तोमासो बिगोर्दी' थी। उसकी प्रारंभिक भित्तिकृत्तियों पर उसके गुरुओं बाल्दोविनती और वेरोचो का प्रभाव स्पष्ट लक्षित है। उसके प्रधान भित्तिचित्र ब्रोत्सी के संत आंद्रिया के गिरजे, फ्लोरेंस तथा उसके आसपास के नगरों में लिखे गए। माईकेलैंजेलो उसका प्रमुख शिष्य था।\n\nपुनर्जागरण काल में विश्वविश्रुत चित्रकारों मेंदोमेनिको शैली की दृष्टि से पूर्वगामी था। उसकी शिल्पशाला शिल्पियों से भरी रहती थी जिनमें कुछ उसके शिष्य थे, कुछ भाई, कुछ सहयोगी। उन सबकी सहकारिता से उसने इतनी बड़ी संख्या में इटली के भित्तिचित्र प्रस्तुत किए। इन्हीं शिष्यों में पुनर्जागरणकाल का यशस्वी कलावंत माईकेलैंजेलो भी था। घिर्लांदाइयो अपने काल के फ्लोरेंस के परम लोकप्रिय कलाकारों में से था और उसके ग्राहकों में संभ्रांत तथा धनाढ्य वणिकों की संख्या बड़ी थी, जिनकी इस कलाकार, द्वारा बनाई अनेक प्रतिकृतियाँ आज भी उपलब्ध हैं। रेखाचित्रों और खाकों की भी एक राशि संरक्षित है।\n\nघिर्लांदाइयो के चित्रकार्य की परंपरा इस प्रकार है- फ्लोरेंस के वेस्पुच्ची गिरजे में लिखित कृपालु मदोना, तथा दु:खप्रकाश (१४७२-७३), फ़िना, कोलेगियाता तथा गिमिन्यानो के जीवन के घटनाचित्र (१४७५) सत्तीमो में बादिया के भित्तिचित्र (१४७९), पोत्वेरोजा में सान दोनातो के भित्तिचित्र, फ्लोरेंस में ओन्यीसांती में अंतिम भोज के तीन तीन तथा संत जेरोम के प्रसिद्ध भित्तिचित्र (१४८०), सांता मारिया नोवेला के संत जान बप्तिस्त तथा कुमारी मरियम के जीवन की घटनाओं से संबंधित असाधारण सुंदर भित्तिचित्र।\n", "id": "550083", "title": "दोमेनिको घिर्लांदाइयो"}
{"url": "https://hi.wikipedia.org/wiki?curid=550086", "text": "घृताची\n\nघृताची प्रसिद्ध अपसरा जो कश्यप ऋषि तथा प्राधा की पुत्री थी। पौराणिक परंपरा के अनुसार घृताची से रुद्राश्व द्वारा १० पुत्रों, कुशनाभ से १०० पुत्रियों, च्यवन पुत्र प्रमिति से कुरु नामक एक पुत्र तथा एकमत से वेदव्यास से शुकदेव का जन्म हुआ। एक बार भरद्वाज ऋषि ने इसे गंगा में स्नान करते देखा और उनका वीर्यपात हो गया। वीर्य को उन्होंने एक द्रोणि (मिट्टी का बर्तन) में रख दिया जिससे द्रोणाचार्य पैदा हुए कहे जाते हैं।\n", "id": "550086", "title": "घृताची"}
{"url": "https://hi.wikipedia.org/wiki?curid=550096", "text": "ईशानवर्मन\n\nईशानवर्मन् कन्नौज का मौखरी राजा था। उसके पहले के तीन राजा अधिकतर उत्तरयुगीन मगध गुप्तों के सामंत रहे थे। ईशानवर्मन् ने उत्तर गुप्तों का आधिपत्य कन्नौज से हटाकर अपनी स्वतंत्रता घोषित की। उसकी प्रशस्ति में लिखा है कि उसने आंध्रों को परास्त किया और गौड़ों को अपनी सीमा के भीतर रहने को मजबूर किया। इसमें संदेह नहीं कि यह प्रशस्ति मात्र प्रशस्ति है क्योंकि ईशानवर्मन् के आंध्रों अथवा गौड़ राजा के संपर्क में आने की संभावना अत्यंत कम थी। गौड़ों और मौखरियों के बीच तो स्वयं उत्तरकालीन गुप्त ही थे जिनके राजा कुमारगुप्त ने, जैसा उसके अभिलेख से विदित है, ईशानवर्मन को परास्त कर उसके राज्य का कुछ भाग छीन लिया था।\n\n", "id": "550096", "title": "ईशानवर्मन"}
{"url": "https://hi.wikipedia.org/wiki?curid=550134", "text": "सुशासन\n\nसुशासन (Good governance) से तात्पर्य किसी सामाजिक-राजनैतिक ईकाई (जैसे नगर निगम, राज्य सरकार आदि) को इस प्रकार चलाना कि वह वांछित परीणाम दे। सुशासन के अन्तर्गत बहुत सी चीजें आतीं हैं जिनमें अच्छा बजट, सही प्रबन्धन, कानून का शासन, सदाचार आदि। इसके विपरीत पारदर्शिता की कमी या सम्पूर्ण अभाव, जंगल राज, लोगों की कम भागीदारी, भ्रष्टाचार का बोलबाला आदि दुःशासन के लक्षण हैं।\n\n'शासन' शब्द में 'सु' उपसर्ग लग जाने से 'सुशासन' शब्द का जन्म होता है। ’सु’ उपसर्ग का अर्थ शुभ, अच्छा, मंगलकारी आदि भावों को व्यक्त करने वाला होता है। राजनीतिक और सामाजिक जीवन की भाषा में सुशासन की तरह लगने वाले कुछ और बहुप्रचलित-घिसेपिटे शब्द हैं जैसे - प्रशासन, स्वशासन, अनुशासन आदि। इन सभी शब्दों का संबंध शासन से है। ’शासन’ आदिमयुग की कबीलाई संस्कृति से लेकर आज तक की आधुनिक मानव सभ्यता के विकासक्रम में अलग-अलग विशिष्ट रूपों में प्रणाली के तौर पर विकसित और स्थापित होती आई है। इस विकासक्रम में परंपराओं से अर्जित ज्ञान और लोककल्याण की भावनाओं की अवधारणा प्रबल प्रेरक की भूमिका में रही है। इस अर्थ में शासन की सभी प्रणालियाँ कृत्रिम हैं।\n\nसंयुक्त राष्ट्रसंघ के अनुसार सुशासन के निम्नलिखित आठ विशेषताएँ होतीं हैं-\n\n", "id": "550134", "title": "सुशासन"}
{"url": "https://hi.wikipedia.org/wiki?curid=550150", "text": "वैश्विक शासन सूचक\n\nविश्व बैंक के अनुसंधान के अनुसार शासन के छः सूचक हैं-\n\n\nइन छः मापदण्डों के आधार पर विश्व के २०० से अधिक देशों के शासन की गुणवत्ता का स्तर मापा जाता है और २००२ के बाद प्रतिवर्ष सबके सामने प्रस्तुत किया जाता है।\n", "id": "550150", "title": "वैश्विक शासन सूचक"}
{"url": "https://hi.wikipedia.org/wiki?curid=550161", "text": "तकनीकज्ञ\n\nप्रौद्योगिकी के क्षेत्र में उस व्यक्ति को तकनीकज्ञ या तकनीशियन (technician) कहते हैं जो किसी तकनीकी क्षेत्र के कार्यों को करने में सिद्धहस्त हो। तकनीशियन के पास तकनीकी सिद्धान्तों का अच्छा व्यावहारिक ज्ञान होता है। अनुभवी तकनीकज्ञ के पास सम्बन्धित क्षेत्र का मध्यम स्तर का सैद्धान्तिक ज्ञान होता है किन्तु उनका व्यावहारिक ज्ञान उत्तम स्तर का होता है। उदाहरण के लिए आडियो तकनीशियन ध्वनिकी (acoustics) के बारे में उतना ज्ञान नहीं रखते जितना ज्ञान ध्वनिकी इंजीनियर के पास होता है, किन्तु वे ध्वनि उपकरणों के संचालन में इंजीनियर से अधिक कुशल होते हैं। \n\n", "id": "550161", "title": "तकनीकज्ञ"}
{"url": "https://hi.wikipedia.org/wiki?curid=550167", "text": "तिक्कन\n\nतिक्कन्न (तिक्कन सोमयाजी ; तेलुगु : తిక్కన సోమయాజి ; 1205–1288) एक कवि थे। वे कवित्रयी में से एक थे जिन्होने शताब्दियों में महाभारत का तेलुगु में अनुवाद किया। \n\nतिक्कन का अवतरण आदि कवि नन्नय के दो शताब्दियों के पश्चात् हुआ। वे नेल्लूरिमंडल के राजा मनुम सिद्ध के मंत्री थे। मंत्री कोमन्न तथा अन्नमांबा तिक्कन्न के मातामिता थे। पिता भी 'गुंटॅरिविभ' थे अर्थात तिक्कन्न संपन्न तथा पंडितवंश में उत्पन्न हुए थे। इसके दादा भास्करमंत्री भी कवि हुए।\n\nतिक्कन्न के समय में शैव तथा वैष्णव दोनों धर्म जोरों से प्रचारित थे और दोनों में संघर्ष भी खूब चल रहा था। इन धर्मो के अनुयायी परस्पर दर्शन और भाषण के भी विमुख थे। ऐसी परिस्थिति को देखकर जो हरिहरात्मक देवता की भावना निकली इसी को इष्टदेव मानकर तिक्कन्न भी इन धर्मो के सामरस्य के लिये कटिबद्ध हुए।\n\nतिक्कन्न मनुमसिद्ध के मंत्री ही नहीं आदरणीय कवि भी थे। आरुगल्लु के राजा गणपतिदेव के साथ मनुमसिद्धि का जो भेदभाव उत्पन्न हुआ उसमें मंत्री की हैसियत से तिक्कन्न के दोनों राजाओं को युद्धरत होने से बचाया। राजनीति के अच्छे ज्ञाता होने के कारण इन्होंने श्रीकृष्ण के दौत्य का पुनरभिनय सुचारु रूप से किया।\n\nतिक्कन्न की पहली रचना 'निर्वचनोत्तर रामायण' राजा मनुमसिद्ध को ही समर्पित थी। निर्वचन ग्रंथों में छंद ही छंद मिलते हैं, चंपू के द्योतक गद्य के अंश नहीं होते। यद्यपि यह ग्रंथ श्रीमद्रामायण के उत्तरकांड का अनुवाद रूप ही है, तिक्कन्न ने कई अंशों में स्वतंत्रता का अवलंबन किया। तिक्कन्न की दूसरी रचना आंध्र महाभारत है, जब कि सोमयाग करके वे सोमयाजी उपाधिधारी भी बन गए। अरणयपर्व के अननूदित अंश को न लेकर तिक्कन्न ने विराटपर्व से आरंभ करके अंत तक पंद्रह पर्वों का आंध्रीकरण किया और इस कार्य में नन्नय का ही मार्गानुसरण किया। पात्रों के चित्रण एवं रसों के पोषण में इन्होंनें बड़ी दक्षता प्रदर्शित की। स्वयं मंत्री होने के कारण राजनीति, युद्धवर्णन आदि में इनकी रचना में गंभीरता और सहजता प्रस्फुटित होती है। तिक्कन्न की शैली प्रधानत: संवादशैली है जिसमें पात्रों के संभाषणों द्वारा कथा का पुरोगमन होता है। नन्नय की तरह दीर्ध समासों के पक्ष में ये नहीं थे। दो तिहाई तेलुगु शब्दों और शेष संस्कृत पदावली का उन्होनें प्रयोग किया। क्लिष्ट तथा आध्यात्मिक विषय भी देशी भाषा द्वारा सुव्यक्त किए जा सकते हैं, यह बात तिक्कन्न की रचना से प्रमाणित हो जाती है। 'मार्ग' एवं देशी पद्धतियों को अपनाने के कारण इनको 'उभय कविमित्र' की उपाधि भी मिली। लोकोक्तियाँ और मुहावरे भी इनकी रचना में काफी मिलते हैं।\n\nतिक्कन्न ने हरिहरदेव को जो शिव तथा केशव की अभिन्नता के प्रतीक हैं, अपने ग्रंथ को समर्पित किया और इस कारण धार्मिक एकता के प्रवर्तक के रूप में भी तिक्कन्न की गणना की जाती है।\n\nपदलालित्य, अर्थगौरव, कल्पना एवं तर्क संगतता आदि गुण जो तिक्कन की रचना में पाए जाते हैं वे सभी किसी एक कवि की रचना में दुर्लभ हैं। तिक्कन्न के शिष्य केतन्न भी कवि हुए, जिन्होने अपना दशकुमार चरित नामक पद्यकाव्य गुरु को समर्पित किया। \n", "id": "550167", "title": "तिक्कन"}
{"url": "https://hi.wikipedia.org/wiki?curid=550212", "text": "गिबन\n\nगिबन (Gibbon) लंबी बाहोंवाला, पेड़ों पर दौड़नेवाला एक कपि का जीववैज्ञानिक कुल है जो उत्तरपूर्वी भारत, पूर्वी बंग्लादेश और दक्षिणपूर्वी चीन से लेकर इण्डोनेशिया के कई द्वीपों (सुमात्रा, जावा और बोर्नियो समेत) में पाया जाता है। गिबन कुल के चार जीववैज्ञानिक वंश और १७ जीववैज्ञानिक जातियाँ अस्तित्व में हैं। इनका रंग काला, भूरा और श्वेत का मिश्रण होता है। पूरे श्वेत रंग के गिबन बहुत् कम ही दिखते हैं। गिबन जातियों में सियामंग, श्वेत-हस्त या लार गिबन और हूलोक गिबन शामिल हैं।\n\nयह मानव, चिम्पैन्ज़ी, ओरंग उतान, गोरिला और बोनोबो जैसे महाकपियों की तुलना में आकार में छोटे होते हैं और उनसे अधिक बंदर-जैसे दिखते हैं लेकिन सभी कपियों की भाँति इनकी भी पूँछ नहीं होती और यह अक्सर अपने पिछले पाँवों पर चलते हैं। इन्हें अक्सर हीनकपि (smaller apes) कहा जाता है। ये पृथ्वी पर खड़े होकर तो चल सकते ही हैं, पेड़ों पर भी हाथ के सहारे से खड़े होकर चलते हैं। यह वृक्षों में डाल-से-डाल लटककर बहुत तेज़ी से एक स्थान से दूसरे स्थान जाने में सक्षम होते हैं। इन्हें एक डाल से ५० फ़ुट (१५ मीटर) दूर की डाल तक कूदते हुए और ५५ किमी प्रति घंटे (३४ मील प्रति घंटे) की गति से पेड़ों में घूमते हुए मापा गया है। उड़ सकने वाले स्तनधारियों को छोड़कर, यह विश्व के सबसे गतिशील वृक्ष विचरणी स्तनधारी हैं।\n\nगिबन आजीवन एक ही जीवनसाथी चुनकर उसके साथ रहने के लिये जाने जाते हैं हालांकि कुछ जीववैज्ञानिक इसपर विवाद करते हैं और उनके अनुसार गिबनों में कभी-कभी तलाक जैसी प्रक्रिया भी देखी जा सकती है।\n\n", "id": "550212", "title": "गिबन"}
{"url": "https://hi.wikipedia.org/wiki?curid=550219", "text": "गिरिव्रज\n\nगिरिव्रज महाभारतकाल और बिंबिसार तक के परवर्ती काल की मगध की राजधानी थी। \n\nसमझा जाता है कि यह आधुनिक राजगिर से दस किलोमीटर पूर्व और गया से प्राय: ५० किमी पूर्व-उत्तर पंचना नदी के तीर स्थित था। बार्हद्रथ राजकुल की राजधानी होने के कारण महाभारत के अनुसार इसका दूसरा नाम 'बार्हद्रथपुर' था। महाभारत ने गिरिब्रज और बार्हद्रथ के अतिरिक्त उसका एक तीसरा नाम 'मागधपुर' दिया है। 'महावग्ग' में उसी को 'गिरिब्बज' कहा गया है। रामायण में गिरिव्रज को 'वसुमति' नाम से अभिहित किया गया है और बौद्धग्रथों में कहीं कहीं उसका नाम 'कुशाग्रपुरी' भी मिलता है। \n\nगिरिव्रज, जैसा नाम से ही प्रकट है, पहाड़ों से घिरा था और वैहार, वराल (विपुल), वृषभ, ऋषिगिरि और सोमगिरि की पाँच पहाड़ियों के परकोटे से सुरक्षित था। बाद में हर्यक कुल के राजा बिंबिसार ने गिरिव्रज को छोड़ नगर के बाहर अपने राजप्रासाद बनवाए जिससे गिरिव्रज उजड़ गया और मगध की नई राजधानी बिंबिसार के प्रासाद के चतुर्दिक् बसी जो राजगृह कहलाई। राजगृह का परकोटा अब भी राजगिर की पहाड़ियों पर खड़ा है।\n", "id": "550219", "title": "गिरिव्रज"}
{"url": "https://hi.wikipedia.org/wiki?curid=550226", "text": "गीज कुल\n\nMap commune FR insee code 02361.png\n\nClaudeLorraine.jpg\n\nगीज (Guise) फ्रांस के लोरेन राजवंश की अत्यधिक विख्यात शाखा थी जिसने १६वीं शताब्दी में पूर्ण वैभव प्राप्त किया था। लोरेन के ड्यूक रेने द्वितीय ने लोरेन वंश की दोनों शाखाओं को एक सूत्र में बाँधा। उसके ज्येष्ठ अनुजीवित पुत्र ऐंथोनी लोनेन ने ड्यूक की पदवी प्राप्त की जबकि द्वितीय पुत्र क्लाद क्रमश: काउंट और गीज़ के ड्यूक की पदवियों से सुशोभित हुआ।\n\nक्लाद (Claude ; १४९५-१५५०) गीज़ का प्रथम ड्यूक था। इसे फ्रेंच दरबार में शिक्षा मिली। इसने फ्रांसिस प्रथम के प्रति अनन्य भक्ति दिखाई। इसने सैनिक जीवन अपनाया और मैरिगनैनों के युद्ध में ख्याति प्राप्त की तथा १५२६ ई. में लोरेन स्थित अनाबप्तिस्ती के विद्रोह का दमन करने के प्रतिफल स्वरूप गीज़ के ड्यूक की पदवी प्राप्त की। इसके पश्चात् १५४२ ई. में लक्जेम्बर्ग की चढ़ाई में इसे विशेष ख्याति मिली। इसका विवाह बूरबान कुल की आंत्वानेत से १५१३ ई. में हुआ था। जिससे १२ संतानें हुई। इसकी पुत्री मेरी का विवाह स्काटलैंड के जेम्स पंचम से हुआ जो स्काट्स की रानी मेरी की माँ थी।\n\nफ्रांसिस (१५१९-६८) गीज़ का द्वितीय ड्यूक तथा क्लाद का पुत्र था। आगे चलकर यह महान सेनाध्यक्ष तथा कैथोलिक नेता हुआ। चार्ल्स पंचम (१५५२) के विरुद्ध इसने मेट्स की रक्षा सफलतापूर्वक की। रेंटी के युद्ध (१५५४) में इसे विशेष ख्याति मिली। नेपिल्स की चढ़ाई (१५५६) का इसने नेतृत्व किया तथा १५६८ ई. में इंग्लैंड से कैले छीन लिया। कैले के घेरे में ही (१५६८) एक ह्यूगोनाट के हाथों इसकी मृत्यु हुई। इसने एस्ते की ऐन से १५४८ ई. में विवाह किया था।\n\nहेनरी प्रथम (१५५०-८८) गीज़ का तृतीय ड्यूक था। फ्रांसिस का पुत्र होने के कारण उसे कैथोलिक दल का नेतृत्व मिला। इसने प्नाइटीयर्स, जारनैक तथा डारमैंस के युद्ध किए। यह सेंट बार्थलोम्यू (१५७२) के रक्तपात का उत्तरदायी था। इसकी राजा बनने की महत्वाकांक्षा थी किंतु हेनरी तृतीय की आज्ञा से ब्ल्वा में इसका वध कर दिया गया। इसका विवाह क्लीव्स की कैथरीन से हुआ था जिससे १४ संतानें थीं। चार्ल्स चतुर्थ (१५७१-१६४०) गीज़ का चतुर्थ ड्यूक था, हेनरी प्रथम का ज्येष्ठ पुत्र। अपने पिता की मृत्यु पर इसे तीन वर्ष जेल में रखा गया। १५९१ ई. में इसे मुक्ति मिली। इसने हेनरी चतुर्थ को अपनी सेवाएँ अर्पित कीं और विद्रोही राजाओं तथा प्रोटेस्टेंटों के विरुद्ध संघर्ष करता रहा। १६१३ ई. में रिशलू द्वारा देशनिकाला होने पर इसने इटली में अपना जीवन समाप्त कर दिया।\n\nहेनरी द्वितीय (१६१४-६४) गीज़ का पंचम ड्यूक तथा चार्ल्स चतुर्थ का पुत्र था। यह १६२९ ई. में रेम्स का आर्चबिशप हुआ और १६४० में ड्यूक का पद प्राप्त किया। यह रिशलू के विरुद्ध षड््यत्रं में सम्मिलित हुआ था जिसपर इसे मृत्यु दंड मिला और इसे फ्लांडर्स में शरण लेनी पड़ी। १६४७ ई. में इसने नेपिल्स का राजमुकुट हथियाना चाहा और १६४८ से १६५२ ई. तक स्पेन में बंदी रहा। १६५२ ई. में किसी प्रकार जेल से निकल भागा और फिर एक बार नेपिल्स जीतने का प्रयत्न किया किंतु असफल रहा। १६५५ ई. में यह फ्रांस का हाई चैंबरलेन हुआ।\n\nलुई जोज़ेफ (१६५०-७१) हेनरी द्वितीय का भतीजा तथा गीज़ का षष्ठ ड्यूक था। फ्रांसिस जोज़ेफ, (१६७०-७५) लुई जोज़ेफ का पुत्र तथा सप्तम् और गीज़ का अंतिम ड्यूक था। इसकी मृत्यु पर गीज़ की ड्यूक शृंखला समाप्त हो गई और पद तथा जागीर दोनों उसकी चाची, लोरेन की मेरी के पास चली गई जो चतुर्थ ड्यूक की पुत्री और गीज़ की डचेस (१६१५-८८) थी।\n\n", "id": "550226", "title": "गीज कुल"}
{"url": "https://hi.wikipedia.org/wiki?curid=550236", "text": "फ्रांज फॉन लेनबाख़\n\nफ्रांज फान लेनबाख़ (Franz Von Lenbach ; १८३६-१९०४) जर्मन चित्रकार। \n\nइसका जन्म १३ दिसम्बर १८३६ को शोबेन हाउजेन (बवेरिया) में हुआ। आग्सवर्ग तथा म्यूनिख की चित्रदीर्घाओं के निरीक्षण के पश्चात् इसकी रुचि कला की ओर हुई। तत्पश्चात् कुछ काल तक ग्रेफ़्ल की चित्रशाला में कार्य करता रहा। पिलोटी की शिष्याता के पश्चात् 'गड़ेरिये का लड़का' शीर्षक चित्र बनाया। लेनबाख ने जर्मनी के लिए यथार्थवादी आंदोलन की भूमिका प्रस्तुत की। इसकी विशेष ख्याति आकृति चित्रकार के रूप में है तथा उसके प्रसिद्ध आकृतिचित्र हैं - 'बिस्मार्क' तथा 'विलियम प्रथम'।\n", "id": "550236", "title": "फ्रांज फॉन लेनबाख़"}
{"url": "https://hi.wikipedia.org/wiki?curid=550239", "text": "गिल्बर्ट न्यूटन ल्यूइस\n\nright|thumb|300px|गिल्बर्ट ल्युइस\n\nगिल्बर्ट न्यूटन ल्यूइस (Gilbert Newton Lewis ; सन् १८७५-१९४६) अमेरिका के रसायनज्ञ थे जो सहसंयोजक बंध की खोज एवं इलेक्ट्रान-युग्म के काँसेप्ट देने के लिए प्रसिद्ध हैं। ल्युइस ने ऊष्मागतिकी, प्रकाशरसायन, तथा समस्थानिक विलगन (आइसोटोप सेपरेशन) पर भी काम किया तथा अम्ल और क्षार का कांसेप्ट भी दिया।\n\nल्युइस का जन्म मैसाचुसेट्स प्रदेश के बोस्टन नगर के पास हुआ था। आप हारवार्ड विश्वविद्यालय के स्नातक थे और यहीं से सन् १८९९ में आपने पी-एच. डी. की डिग्री प्राप्त की।\n\nसन् १९०४ में आप फिलिपीन द्वीप में बाट और मापों के पर्यवेक्षक तथा वैज्ञानिक विभाग में रसायनज्ञ नियुक्त हुए, किंतु एक वर्ष पश्चात् ये मैसाचुसेट्स के इन्स्टिट्यूट ऑव टेक्नॉलोजी की भौतिकी रसायन प्रयोगशाला में अनुसंधान करने लगे। सन् १९१२ में आपकी नियुक्ति कैलिफॉर्निया विश्वविद्यालय (बर्कली) में रसायन के प्रोफेसर तथा कॉलेज के डीन के पद पर हुई। प्रथम विश्वयुद्ध के समय सैनिक सेवा की। इसके बाद ये फिर कैलिफॉर्निया विश्वविद्यालय लौट आए। यहाँ आपने संयोजकता तथा परमाणुओं और अणुओं की संरचना पर तथा रैंडैल के सहयोग से, 'ऊष्मागतिकी तथा रासायनिक पदार्थों की मुक्त ऊर्जा' पर दो महत्वपूर्ण ग्रंथ लिखे।\n\nल्यूइस ने संयोजकता के आधुनिक सिद्धांत की नींव डाली तथा अम्ल और क्षारक की धारणा को विस्तृत रूप दिया। भारी हाइड्रोजन को आपने ही सर्वप्रथम वियुक्त किया था। आपके अनुसंधानों से जैविक पदार्थों के रंगों तथा प्रतिदीप्ति और स्फुरदीप्ति की जटिल प्रक्रियाओं के समझने में बड़ी सहायता मिली। \n", "id": "550239", "title": "गिल्बर्ट न्यूटन ल्यूइस"}
{"url": "https://hi.wikipedia.org/wiki?curid=550258", "text": "याज्ञवल्क्य स्मृति\n\nयाज्ञवल्क्य स्मृति धर्मशास्त्र परम्परा का एक हिन्दू धर्मशास्त्र का ग्रंथ (स्मृति) है। याज्ञवल्क्य स्मृति को अपने तरह की सबसे अच्छी एवं व्यवस्थित रचना माना जाता है। इसकी विषय-निरूपण-पद्धति अत्यंत सुग्रथित है। इसपर विरचित मिताक्षरा टीका हिंदू धर्मशास्त्र के विषय में भारतीय न्यायालयों में प्रमाण मानी जाती रही है।\n\nइसके श्लोक अनुष्टुप छंद में हैं - इसी छंद में गीता, वाल्मीकि रामायण और मनुस्मृति लिखी गई है। इसी विषय (यानि धर्मशास्त्र ) पर मनुस्मृति को आधुनिक भारत में अधिक मान्यता मिली है। इसमें आचरण, व्यवहार और प्रायश्चित के तीन अलग अलग भाग हैं। \n\nइस स्मृति में 1003 श्लोक हैं। इसपर विश्वरूपकृत 'बालक्रीड़ा' (800-825), अपरार्क कृत याज्ञवल्कीय धर्मशास्त्र निबंध (12वीं शती) और विज्ञानेश्वरकृत मिताक्षरा (1070-1100) टीकाएँ प्रसिद्ध हैं। कारणे का मत है कि इसकी रचना लगभग विक्रम पूर्व पहली शती से लेकर तीसरी शती के बीच में हुई। स्मृति के अंत:साक्ष्य इसमें प्रमाण है। इस स्मृति का संबंध शुक्ल यजुर्वेद की परंपरा से ही था। जिस तरह मानव धर्मशास्त्र की रचना प्राचीन धर्मसूत्र युग की सामग्री से हुई, ऐसे ही याज्ञवल्क्य स्मृति में भी प्राचीन सामग्री का उपयोग करते हुए नयी सामग्री को भी स्थान दिया गया। कौटिल्य अर्थशास्त्र की सामग्री से भी याज्ञवल्क्य के अर्थशास्त्र का विशेष साम्य पया जाता है। \n\nयाज्ञवल्क्य स्मृति में तीन कांड (अध्याय) हैं-\n\n\n\nमनुस्सृति और नारद संहिता इस विषय पर अन्य दो प्रमुख ग्रंथ हैं। चारों आश्रम, दंड, राजा-प्रजा, विवाह जैसे कई विषय इन ग्रंथों में साझा हैं। जहाँ मनुस्मृति ब्राह्मणों को शूद्रों से विवाह करने की आज्ञा देता है, याज्‍वल्क्यस्मृति में इसका निषेध है। \n\n", "id": "550258", "title": "याज्ञवल्क्य स्मृति"}
{"url": "https://hi.wikipedia.org/wiki?curid=550259", "text": "शीर्षपाद\n\nशीर्षपाद या सेफैलोपोडा (Cephalopoda) अपृष्ठवंशी प्राणियों का एक सुसंगठित वर्ग जो केवल समुद्र ही में पाया जाता है। यह वर्ग मोलस्का (mollusca) संघ के अंतर्गत आता है। इस वर्ग के ज्ञात जीवित वंशों की संख्या लगभग १५० है। इस वर्ग के सुपरिचित उदाहरण अष्टभुज (octopus), स्क्विड (squid) तथा कटल फिश (cuttlefish) हैं। सेफैलोपोडा के विलुप्त प्राणियों की संख्या जीवितों की तुलना में अधिक है। इस वर्ग के अनेक प्राणी पुराजीवी (palaeozoic) तथा मध्यजीवी (mesozoic) समय में पाए जाते थे। विलुप्त प्राणियों के उल्लेखनीय उदाहरण ऐमोनाइट (Ammonite) तथा बेलेम्नाइट (Belemnite) हैं।\n\nसेफैलोपोडा की सामान्य रचनाएँ मोलस्का संघ के अन्य प्राणियों के सदृश ही होती हैं। इनका आंतरांग (visceral organs) लंबा और प्रावार (mantle) से ढका रहता है। कवच (shell) का स्राव (secretion) प्रावार द्वारा होता है। प्रावार और कवच के मध्य स्थान को प्रावार गुहा (mantle cavity) कहते हैं। इस गुहा में गिल्स (gills) लटकते रहते हैं। आहार नाल में विशेष प्रकार की रेतन जिह्वा (rasping tongue) या रैड्डला (redula) होता है।\n\nसेफोलोपोडा के सिर तथा पैर इतने सन्निकट होते हैं कि मुँह पैरों के मध्य स्थित होता है। पैरों के मुक्त सिरे कई उपांग (हाथ तथा स्पर्शक) बनाते हैं। अधिकांश जीवित प्राणियों में पंख (fins) तथा कवच होते हैं। इन प्राणियों के कवच या तो अल्प विकसित या ह्रसित होते हैं। इस वर्ग के प्राणियों का औसत आकार काफी बड़ा होता है। अर्किट्यूथिस (architeuthis) नामक वंश सबसे बड़ा जीवित अपृष्ठवंशी है। इस वंश के प्रिंसेप्स (princeps) नामक स्पेशीज की कुल लंबाई (स्पर्शक सहित) ५२ फुट है। सेफैलोपोडा, ह्वेल (whale), क्रस्टेशिआ (crustacea) तथा कुछ मछलियों द्वारा विशेष रूप से खाए जाते हैं।\n\nनाटिलॉइड (nautiloids) तथा ऐमोनाइट संभवत: उथले जल में समुद्र के पास रहते थे। रक्षा के लिए इनके शरीर के ऊपर कैल्सियमी कवच होता था। इनकी गति (movement) की चाल (speed) संभवत: नगण्य थी। वर्तमान नाटिलस (nautilus) के जीवन में ये सभी संभावनाएँ पाई जाती हैं। डाइब्रैंकिया (dibranchia) इसके विपरीत तेज तैरने वाले हैं। इनके बाह्य संगठन के कुछ मुख्य लक्षण इस प्रकार हैं। \n\nसभी सेफौलोपोडा में तंत्रिका तंत्र के मुख्य गुच्छिका (gangleon) के ऊपर आंतरिक उपास्थि का आवरण रहता है। डाइब्रैंकिआ उपवर्ग में यह आवरण अधिक विकसित होकर करोटि सदृश रचना बनाता है। इस उपवर्ग में करोटि सदृश रचना के अतिरिक्त पेशियों के कंकाली आधार भी पंख, ग्रीवा, गिल हाथ आदि पर होते हैं। ये प्राणियों को अधिक गतिशीलता प्रदान करते हैं।\n\nसेफैलोपोडा के आहार तंत्र में पेशीय मुख्य गुहा जिसमें एक जोड़े जबड़े तथा कर्तन जिह्वा, ग्रसिका, लाला ग्रंथि (Salivary gland), आमाशय, अंधनाल, यकृत तथा आंध्र होते हैं। कुशल चर्णण का कार्य शक्तिशाली जबड़ों तथा रेतन जिह्वा के दाँतों द्वारा होता है। रेतन जिह्वा किसी-किसी सेफैलोपोडा में नहीं होती। डाइब्रैंकिआ के लगभग सभी प्राणियों में गुदा के करीब आंत्र का एक अधवर्ध (diverticulum) होता है, जिसमें एक प्रकार के गाढ़े द्रव जिसे सीपिआ (Sepia) या स्याही कहते हैं, स्रवण होता है। प्राणियों द्वारा इसके तेज विसर्जन से जल में गहरी धुँधलाहट उत्पन्न होती है। इससे प्राणी अपने शत्रु से अपना बचाव करता है।\n\nसेफैलोपोडा में ये तंत्र सर्वाधिक विकसित होते हैं। रुधिर प्रवाह विशिष्ट वाहिकाओं द्वारा होता है। डाइब्रैंकिआ में परिसंचरण तथा ऑक्सीजनीकरण का विशेष रूप से केंद्रीकरण हो जाता है। इसमें नॉटिलस की तरह चार गिल तथा चार आलिंद (auricles) के स्थान पर दो गिल तथा दो आलिंद ही होते हैं। डाइब्रैंकिआ में श्वसन के लिए प्रावार के प्रवाहपूर्ण संकुचन तथा प्रसार से जलधारा गिल के ऊपर से गुजरती है। सेफैलोपोडा के गिल पर (feather) की तरह होते हैं।\n\nनाइट्रोजनी उत्सर्ग का उत्सर्जन वृक्क द्वारा होता है। यकृत जो अन्य मोलस्का में पाचन के साथ-साथ उत्सर्जन का भी कार्य करता है, इसमें केवल पाचन का ही कार्य करता है। नॉटिलस में वृक्क चार तथा डाइब्रैंकिआ में दो होते हैं।\n\nसेफैलोपोडा का मुख्य गुच्छिका केंद्र सिर में स्थित होता है तथा गुच्छिकाएँ बहुत ही सन्निकट होती हैं। केंद्रीय तंत्रिका का इस प्रकार का संघनन पाया जाता है। सेफैलोपोडा की ज्ञानेंद्रियां आँखें, राइनोफोर (Rhinophore) या घाण अंग, संतुलन पट्टी (तंत्रिका-नियंत्रण-अंग) तथा स्पर्शक रचनाएँ आदि हैं। डाइब्रैंकिआ की आँखें जटिल तथा कार्यक्षमता की दृष्टि से पृष्ठवंशियों की आँखों के समान होती हैं।\n\nसेफैलोपोडा में लिंगभेद पाया जाता है। उभयलिंगी प्राणी इस वर्ग में नहीं पाए जाते हैं। लैंगिक द्विरूपता (sexual dimorphism) विकसित होती है। वेलापवर्ती (Pelagic) ऑक्टोपोडा (Octopoda) मे नर, मादा की तुलना में अत्यधिक छोटा होता है। कटलफिश के नर की पहचान उसके पंख की लंबी पूँछ सदृश रचना से की जाती है। लगभग सभी सेफैलोपोडा के नरों में एक या दो जोड़े उपांक 'मैथुन अंग' में परिवर्तित हो जाते हैं। नर जनन तंत्र मादा की अपेक्षा अधिक जटिल होता है। नर सुक्राणुओं को एक नलिका सदृश रचना या शुक्राणुधर (Spermatophore) में स्थानांतरित करता है। वे शक्राणुधर विशेष कोश में स्थित रहते हैं। ये नलिकाएँ मादा के मुँह के समीप जैसा नाटिलस, सीपिआ (sepia), लॉलिगो (loligo) आदि में होता है अथवा मैथुन अंगों की सहायता से प्रावार गुहा में निक्षेपित कर दी जाती है जैसे अष्टभुज में। अष्टभूज के एक उपांग का मुक्त सिरा साधारण चम्मच सदृश रचना में परिवर्तित होकर मैथुन अंग बनाता है। डेकापोडा (Decapoda) से विभिन्न प्रकार के परिवर्तन पाए जाते हैं। इन प्राणियों में एक या एक से अधिक उपांग मैथुन अंग में परिवर्तित हो सकते हैं।\n\nत्वचा के स्थायी रंग के अतिरिक्त डाइब्रैंकिआ में संकुचनशील कोशिकाओं का एक त्वचीय तंत्र होता है। इन कोशिकाओं का रंज्यालव (Chromatophore) कहते हैं। इन कोशिकाओं में वर्णक होते हैं। इन कोशिकाओं के प्रसार तथा संकुचन से त्वचा का रंग अस्थायी तौर पर बदल जाता है।\n\nकुछ डेकापोडा में, विशेषकर जो गहरे जल में पाए जाते हैं, प्रकाश अंग (light organ) पाए जाते हैं। ये अंग प्रावार, हाथ तथा सिर के विभिन्न भागों में पाए जाते हैं।\n\nसभी सेफैलोपोडा के अंडों मं पीतक (Yolk) की असाधारण भाषा में पाई जाने के कारण अन्य मोलस्का के विपरीत इनका खडीभवन (Segmentation) संपूर्ण तथा अंडे के एक सिरे तक ही सीमित रहता है। भ्रूण का विकास भी इसी सिरे पर होता है। पीतक के एक सिरे से बाह्य त्वचा का निर्माण होता है। बाद में इसी बाह्य त्वचा के नीचे कोशिकाओं की एक चादर (sheet) बनती है। यह चादर बाह्य त्वचा के उस सिरे से बननी आरंभ होती है जिससे बाद में गुदा का निर्माण होता है। इसके बाद बाह्य त्वचा से अंदर की ओर जाने वाला कोशिकाओं से मध्यजन स्तर (mesoderm) का निर्माण होता है। यह उल्लेखनीय है कि मुँह पहले हाथों के आद्यांशों (rudiments) से नहीं घिरा रहता है। हाथ के आद्यांग उद्वर्ध (outgrowth) के रूप में मौलिक भ्रूणीय क्षेत्र के पार्श्व (lateral) तथा पश्च (posterior) सिरे से निकलते हैं। ये आद्यांग मुँह की ओर तब तक बढ़ते रहते हैं जब तक वे मुँह के पास पहुँचकर उसको चारों ओर से घेर नहीं लेते हैं। कीप एक जोड़े उद्वर्ध से बनती है। सेफैलोपोडा में परिवर्तन, जनन स्तर (germlayers) बनने के बाद विभिन्न प्राणियों में विभिन्न प्रकार का होता है। परिवर्धन के दौरान अन्य मोलस्का की भाँति कोई डिंबक अवस्था (larval stage) नहीं पाई जाती है।\n\nजीवाश्म (fossil) सेफैलोपोडा के कोमल अंगों की रचना का अल्प ज्ञान होने के कारण इस वर्ग के कैंब्रियन कल्प में प्रथम प्रादुर्भाव का दावा मात्र कवचों के अध्ययन पर ही आधारित है। इस प्रकार इस वर्ग का दो उपवर्गों डाइब्रैंकिआ तथा टेट्राब्रैंकिआ (tetrabranchia) में विभाजन नॉटिलस के गिल की रचना तथा आंतरांग लक्षणों के विशेषकों पर ही आधारित है। इस विभाज का आद्य नाटिलॉइड तथा ऐमोनाइड की रचनाओं से बहुत हु अल्प संबंध है। इसी प्रकार ऑक्योपोडा के विकास का ज्ञान, जिसमें कवच अवशेषी तथा अकैल्सियमी होता है, सत्यापनीय (varifiable) जीवाश्मों की अनुपस्थिति में एक प्रकार का समाधान है।\n\nभूवैज्ञानिक अभिलेखों द्वारा अभिव्यक्त सेपैलोपोडा के विकास का इतिहास जानने के लिए नॉटिलस के कवच का उल्लेख आवश्यक है। अपने सामान्य संगठन के कारण वह सर्वाधिक आद्य जीवित सेफैलोपोडा है। यह कवच कई बंद तथा कुंडलित कोष्ठों में विभक्त रहता है। अंतिम कोष्ठ में प्राणी निवास करता है। कोष्ठों के इस तंत्र में एक मध्य नलिका या काइफन (siphon) पहले कोष्ठ से लेकर अंतिम कोष्ठ तक पाई जाती है। सबसे पहला सेफैलोपोडा कैंब्रियन चट्टानों में पाया था। ऑरथोसेरेस (Orthoceras) में नाटिलस की तरह कोष्ठवाला कवच तथा मध्य साइफन पाया जाता है; हालाँकि यह कवच कुंडलित न होकर सीधा होता था। बाद में नॉटिलस की तरह कुंडलित कवच भी पाया गया। सिल्यूरियन (Silurion) ऑफिडोसेरेस (Ohidoceras) में कुंडलित कवच पाया गया है। ट्राइऐसिक (triassic) चट्टानों में वर्तमान नॉटिलस के कवच से मिलते-जुलते कवच पाए गए हैं। लेकिन वर्तमान नॉटिलस का कवच तृतीयक समय (Tertiary period) के आरंभ तक नहीं पाया गया था।\n\nइस संक्षिप्त रूपरेखा सेफैलोपोडा के विकास की प्रथम अवस्था का संकेत मिल जाता है। यदि हम यह मान लें कि मोलस्का एक सजातीय समूह है, तो यह अनुमान अनुचित न होगा कि आद्य मोलस्का में, जिनसे सेफैलोपोडा की उत्पत्ति हुए हैं। साधारण टोपी के सदृश कवच होता था। इनसे किन विशेष कारणों या तरीकों द्वारा सेफैलोपोडा का विकास हुआ, यह स्पष्ट रूप से ज्ञात नहीं है। सर्वप्रथम आद्य टोपी सदृश कवच के सिर पर चूनेदार निक्षेपों के कारण इसका दीर्घीकरण होना आरंभ हुआ। प्रत्येक उत्तरोत्तर वृद्धि के साथ आंतरांग के पिछले भाग से पट (Septum) का स्रवण होता गया। इस प्रकार नॉटिलाइड कवच का निर्माण होने का भय था। गैस्ट्रोपोडा (Gastropoda) में इन्हीं नुकसानों से बचने के कवच लिए कुंडलित हो गया। वर्तमान गेस्ट्रोपोडा में कुंडलित कवच ही पाए जाते हैं।\n\nडाइब्रैंकिएटा उपवर्ग के आधुनिक स्क्विड, अष्टभुज तथा कटलफिश में आंतरिक तथा हृसित कवच होता है। इसी आधार पर ये नॉटिलॉइड से विभेदित किए जाते हैं। इस उपवर्स में मात्रा स्पाइरूला (Spirula) ही ऐसा प्राणी है जिसमें आंशिक बाह्य कवच होता है। डाइब्रैंकिआ के कवच की विशेष स्थिति प्राय: द्वारा कवच की अति वृद्धि तथा कवच के चारों ओर द्वितीयक स्वच्छंद (secondary sheath) के निर्माण के कारण होती है। अंत में इस आच्छाद के अन्य स्वयं कवच से बड़े हो जाते हैं। सक्रिय तरण स्वभाव अपनाने के कारण कवच धीरे-धीरे लुप्त होता गया तथा बाह्य रक्षात्मक खोल का स्थान शक्तिशाली प्रावार पेशियों में ले लिया। इस प्रकार की पेशियों से प्राणियों को तैरने में विशेष सुविधा प्राप्त हुई। साथ ही साथ नए अभिविन्यास (orientation) के कारण प्राणियों के गुरुत्वाकर्षण केंद्र के पुन: समजन की भी आवश्यकता पड़ी क्योंकि भारी तथा अपूर्ण अंतस्थ कवच क्षैतिज गति में बाधक होते हैं।\n\nजीवित अष्टभुजों में कवच का विशेष स्थूलीकरण हो जाता है। इनमें कवच एक सूक्ष्म उपास्थिसम शूकिका (cartilagenous stylet) या पंख आधार जिन्हें 'सिरेटा' (cirreta) कहते हैं, के रूप में होता है। ये रचनाएँ कवच का ही अवशेष मानी जाती है। यद्यपि विश्वासपूर्वक यह नहीं कहा जा सकता है कि ये कवच के ही अवशेष हैं। वास्तव में इस समूह के पूर्वज परंपरा (ancestory) की कोई निश्चित जानकारी अभी तक उपलब्ध नहीं है।\n\nसेफैलोपोडा के सभी प्राणी केवल समुद्र में ही पाए जाते हैं। इन प्राणियों के अलवण या खारे जल में पाए जाने का कोई उत्साहजनक प्रमाण नहीं प्राप्त हैं। यद्यपि कभी-कभी ये ज्वारनज मुखों (estuaries) तक आ जाते हैं फिर भी ये कम लवणता को सहन नहीं कर सकते हैं।\n\nजहाँ तक भौगोलिक वितरण का प्रश्न है कुछ वंश तथा जातियाँ सर्वत्र पाई जाती हैं। क्रैंचिआस्कैब्रा (Cranchiascabra) नामक छोटा सा जीव ऐटलैंटिक, हिंद तथा प्रशांत महासागरों में पाया जाता है। सामान्य यूरोपीय ऑक्टोपस वलगेरिसश् (Octopus vulgaris) तथा ऑक्टोपस मैक्रापस (O. macropus) सुदूर पूर्व में भी पाए जाते हैं। साधारणतया यह कहा जा सकता है कि वंशों तथा जातियों का वितरण उसी प्रकार का है जैसा अन्य समुद्री जीवों के बड़े वर्गों में होता है। बहुत सी भूमध्यसागरीय जातियाँ दक्षिणी ऐटलैंटिक तथा इंडोपैसेफिक क्षेत्र में पाई जाती है।\n\nछोटा सा भंगुर क्रैंचिआस्कैब्रा प्रौढ़ावस्था में प्ल्वकों की तरह जीवन व्यतीत करता है अर्थात् यह पानी की धारा के साथ अनियमित रूप से इधर-उधर होता रहता है। ऑक्टोपोडा मुख्यत: समुद्र तल पर रेंगते अथवा तल से कुछ ऊपर तैरते हैं। कुछ जातियाँ समुद्र तल पर ही सीमित न होकर मध्य गहराई में भी पाई जाती है। यद्यपि ऑक्टोपोडा के कुल मुख्यत: उथले जल में ही पाए जाते हैं परंतु कुछ नितांत गहरे जल में भी पाए जाते हैं।\n\nजनन ऋतु का इन प्राणियों के वितरण पर विशेष प्रभाव पड़ता है। सामान्य कटल फिश (सीपिआ ऑफिसिनेलिस- Sepia officinalis) वसंत तथा गरमी में प्रजनन के लिए उथले तटवर्ती जल में आ जाते हैं। इस प्रकार के प्रवास (migration) अन्य प्राणियों में भी पाए जाते हैं।\n\nसेफैलोपोडा की मैथुन विधि विशेष रूप से ज्ञात नहीं है। सीपिआ, लॉलिगो (Loligo) आदि के संबंध में यह कहा जाता है कि इनके प्रकाश अंग लैंगिक प्रदर्शन का काम करते हैं। लैंगिक द्विरूपता (sexual dimorphism) नियमित रूप से पाई जाती हैं।\n\nअधिकांश सेफैलोपोडा द्वारा अंडे तटवर्ती स्थानों पर दिए जाते हैं। ये अंडे अकेले अथवा गुच्छों में होते हैं। वेलापवर्ती (pelagic) जीवों में अंडे देने की विधि कुछ जीवों को छोड़कर लगभग अज्ञात है।\n\nअधिकांश सेफैलोपोडा मांसाहारी होते हैं तथा मुख्यत: क्रस्टेशिआ (crustacea) पर ही जीवित रहते हैं। छोटी मछलियाँ तथा अन्य मोलस्का आदि भी इनके भोजन का एक अंग हैं। डेक्रापोडा (Decapoda) की कुछ जातियाँ छोटे-छोटे कोपेपोडा (copepoda) तथा टेरोपोडा (pteropoda) आदि को भी खाती हैं। सेफैलोपोडा; ह्वेल (whale), शिंशुक (porpoises), डॉलफिन (dolphin) आदि द्वारा खाए जाते हैं।\n\nसेफैलोपोडा मनुष्यों के लिए महत्वपूर्ण जीव हैं। मनुष्यों की कुछ जातियों द्वारा ये खाए भी जाते हैं। दुनिया के कुछ भाग में सेफैलोपोडा मछलियों को पकड़ने के लिए चारे के रूप में प्रयुक्त होते हैं। नियमित रूप से इन प्राणियों के खाने वाले लोगों के बारे में स्पष्ट रूप से कुछ नहीं कहा जा सकता है परंतु अधिकांश मांसाहारियों द्वारा ये कभी-कभी ही खाए जाते हैं। सेफैलोपोडा से कटल बोन (cuttle bone) नामक एक महत्वपूर्ण वस्तु निकाली जाती थी तथा आदिम जातियों द्वारा कोढ़ तथा हृदय की बीमारियों में प्रयुक्त होती थी।\n\nसेफैलोपोडा का प्रथम अध्ययन अरस्तू द्वारा शुरू किया गया था। उसने इस समूह पर अपना विशेष ध्यान केंद्रित किया था। सेफैलोपोडा के आधुनिक आकृति विज्ञान (morphology) का अध्ययन कूवियर (Cuvier) के समय से शुरू हुआ। सर्वप्रथम कूवियर ने ही इन प्राणियों के समूह का नाम सेफैलोपोडा रखा।\n", "id": "550259", "title": "शीर्षपाद"}
{"url": "https://hi.wikipedia.org/wiki?curid=550263", "text": "सेलुलॉइड\n\nसेलुलॉइड (Celluloid) रासायनिक यौगिकों के एक वर्ग का व्यापारिक नाम है जो नाइट्रो सेलुलोजस और कपूर का मिश्रण है पर मिश्रण की तरह यह व्यवहार नहीं करता। यह एक रासायनिक यौगिक की तरह व्यवहार करता है। इसके अवयवों को भौतिक साधनों द्वारा पृथक करना सरल नहीं है। सेलुलाइड में कुछ रंजक (dyes) तथा अन्य चीजें भी मिलाई जातीं हैं। प्रायः माना जाता है कि सेलुलाइड प्रथम थर्मोप्लास्टिक था। सबसे पहले इसका निर्माण १८६२ में 'पार्केसाइन' (Parkesine) के रूप में किया गया था। उसके बाद १८६९ में 'जाइलोनाइट' (Xylonite) बनाया गया। १८७० में इसे ही 'सेलुलाइड' के नाम से पंजीकृत किया गया। \n\nसेलुलाइड की विशेषता है कि इसे आसानी से मोल्ड किया जा सकता है और वांछित आकार दिया जा सकता है। यह पहला पदार्थ था जिसने हाथी दाँत (ivory) का स्थान लिया। यह अन्यन्त ज्वलनशील है और सरलता से अपघटित (decompose) हो जाता है। इस कारण अब इसका अधिक उपयोग नहीं किया जाता। आजकल इसका उपयोग तेबल टेनिस की गेंद आदि बनाने के काम आता है।\n\nसेलुलोज के नाइट्रेटीकरण से कई नाइट्रोसेलुलोस बनते हैं। कुछ उच्चतर होते हैं, कुछ निम्नतर। नाइट्रेटीकरण की विधि वही है जो गन कॉटन तैयार करने में प्रयुक्त होती है। इसके लिए सेलुलोस शुद्ध और उच्च कोटि का होना चाहिए। निम्नतर नाइट्रोसेलुलोस ही कपूर के साथ गरम करने से मिश्रित होकर सेलूलॉइड बनते हैं। इसके निर्माण में १० भाग नाइट्रोसेलुलोस के कपूर के ऐल्कोहली विलचन (४ से ५ भाग कपूर) के साथ और यदि आवश्यकता हो तो कुछ रंजक मिलाकर लोहे के बंद पात्र में प्राय: ९० डिग्री से. ताप पर गूँधते हैं, फिर उसे पट्ट पर रखकर सामान्य ताप पर सुखाते हैं।\n\nसेलुलॉइड में कुछ अच्छे गुणों के कारण इसका उपयोग व्यापक रूप से होता है। इसमें लचीलापन, उच्च तन्यबल, चिमड़ापन, उच्च चमक, एकरूपता, सस्तापन, तेल और तनु अम्लों के प्रति प्रतिरोध आदि कुछ अच्छे गुण होते हैं। इसमें रंजक बड़ी सरलता से मिल जाता है। तप्त सेलुलॉइड की तरलता से साँचे में ढाल सकते हैं। ठंडा होने पर यह जमकर कठोर पारदर्शक पिंड बन जाता है। बहुत निम्न ताप पर यह भंगुर होता है और २०० डिग्री से. से ऊँचे ताप पर विघटित होना शुरू हो जाता है। सेलुलॉइड की सरलतापूर्वक आरी से चीर सकते हैं, बरमा से छेद सकते हैं, खराद पर खराद सकते हैं और उन पर पालिश कर सकते हैं। इसमें दोष यही है कि यह जल्दी आग पकड़ लेता है।\n\nबाजारों में साधारणतया दो प्रकार के सेलुलॉइड मिलते हैं, एक कोमल किस्म का जिसमें ३० से ३२ प्रतिशत और दूसरा कठोर किस्म का जिसमें २३ प्रतिशत कपूर होता है। यह चादर, छड़, नली आदि के रूप में मिलता है। इसकी चादरें ०.००५ से ०.२५० इंच तक मोटाई की बनी होती हैं। सेलुलॉइड के सैकड़ों खिलौने, पिंगपौंग के गेंद, पियानो की कुंजियाँ, चश्मों के फ्रेम, दाँत के बुरुशष बाइसिकिल के फ्रेम और मूँठें, छूरी की मूँठें, बटन, फाउंटेन पेन, कंघी इत्यादि अनेक उपयोगी वस्तुएँ बनती हैं।\n", "id": "550263", "title": "सेलुलॉइड"}
{"url": "https://hi.wikipedia.org/wiki?curid=550276", "text": "फ्रांस की सिविल संहिता\n\nफ्रांस की सिविल संहिता (फ्रेंच आधिकारिक नाम : \"Code civil des français\") नैपोलियन प्रथम द्वारा १८०४ में फ्रांस में लागू की गयी। इसे 'नैपोलियन कोड' भी कहते हैं। इस संहिता द्वारा जन्म के आधार पर दिये गये विशेषाधिकार बन्द कर दिये गये, इसके तहत धर्म की स्वतंत्रता प्रदान की गयी, तथा इसमें कहा गया कि सरकारी नौकरियाँ उनको मिलें जो सर्वाधिक योग्य हों। \n\nयह संहिता चार ज्युरी की एक आयोग द्वारा बहुत जल्दी तैयार किया गया तथा २१ मार्च १८०४ को लागू किया गया। यह स्पष्ट रूप से लिखित था और पहले से चल रहे सामन्ती नियमों के स्थान पर लागू हुआ। इतिहासकार रॉबर्ट होल्टमैन का मानना है कि यह उन गिने-चुने प्रपत्रों में से एक है जिन्होने संसार पर अपनी छाप छोड़ी है। \n\nज्ञातब्य है कि यह यूरोप के किसी देश में लागू होने वाला पहला सिविल कोड नहीं था बल्कि कुछ देशों में इससे पहले भी सिविल कोड लागू हो चुके थे।\n", "id": "550276", "title": "फ्रांस की सिविल संहिता"}
{"url": "https://hi.wikipedia.org/wiki?curid=550281", "text": "पोटैशियम नाइट्रेट\n\nपोटैशियम नाइट्रेट (Potassium nitrate) एक रासायनिक यौगिक है। इसका अणसूत्र KNO है। यह एक आयनिक लवण है। पोटैशियम नाइट्रेट 'शोरा' (niter) नामक खनिज के रूप मिलता है और नाइट्रोजन का प्राकृतिक ठोस स्रोत है। नाइट्रोजन से युक्त बहुत से यौगिकों को सामूहिक रूप से 'शोरा' (saltpeter या saltpetre) कहते हैं; पोटैशियम नाइट्रेट उनमें से एक है। \n\nपोटैशियम नाइट्रेट का उपयोग मुख्यतः उर्वरक, रॉकेट के नोदक (प्रोपेलेंट), तथा पटाखों (fireworks) में होता है। पोटैशियम नाइट्रेट, बारूद के तीन घटकों में से एक है। मध्ययुग से ही इसे खाद्य संरक्षण के लिए उपयोग किया जाता रहा है।\n", "id": "550281", "title": "पोटैशियम नाइट्रेट"}
{"url": "https://hi.wikipedia.org/wiki?curid=550285", "text": "फ्रेडरिख शेलिंग\n\nफ्रेडरिख विल्हेल्म जोसेफ फॉन शेलिंग (Friedrich Wilhelm Joseph Von Schelling ; (27 जनवरी 1775 – 20 अगस्त 1854) जर्मनी का दार्शनिक था। लगातार परिवर्तित होने की प्रकृति के कारण शेलिंग के दर्शन को समझना कठिन समझा जाता है।\n\nशेलिंग का जन्म २७ जनवरी १७७५ को वर्टेबर्ग के एक छोटे नगर ल्यूनवर्ग में हुआ था। उसने दर्शन और ईश्वरशास्त्र (theology) का अध्ययन १७९० से १७९५ तक टुविंजन विश्वविद्यालय के थियोलाजिकल सेमीनरी में किया। वह कांट, फिख्टे और स्पिनोजा का विद्यार्थी रहा था। हीगेल और होल्डरलिन उसके समकालीन विद्यार्थी थे। सन् १७९८ में वह जेना में दर्शन का प्राध्यापक हो गया। सन् १८०३ के उपरांत बुर्जबर्ग, म्यूनिख और अर्लेंजन में विभिन्न पदों पर कार्य किया। अंत में वह हीगेल का प्रभाव रोकने के लिए बर्लिन में बुलाया गया था किंतु वह अपने उद्देश्य में सफल नहीं हुआ। सन् १८५४ में उसकी मृत्यु हुई।\n\nशेलिंग की प्रमुख रचनाएँ हैं - आइडियाज फार ए फिलासफी ऑव नेचर (१७९७), दि सोल ऑव दि वर्ल्ड (१७९८), फर्स्ट स्केच ऑव ए सिस्टम ऑव दि फिलॉसफी ऑव नेचर (१७९९), सिस्टम ऑव ट्रांसडेंटल आइडियलिज़्म (१८००), बूनो और दि डिवाइन एंड नेचुरल प्रिंसिपल ऑव किंगस (१८०२), क्रिटिकल जर्नल ऑव फिलासफी (इन कनजंक्शन विद हीगेल, १८०२-३), हिस्ट्री ऑव फिलॉसफी। सन् १८५६ में शेलिंग के पुत्र द्वारा संपादित कंप्लीट वर्क्स ऑव शेलिंग' के नाम से उसकी सब रचनाएँ १४ भागों में प्रकाशित हुईं।\n\nशेलिंग के दार्शनिक चिंतन में तीन मोड़ स्पष्ट दृष्टिगत होते हैं। प्रारंभ में वह फिख्टे के दर्शन से प्रभावित था और उसी को विकसित करने में व्यस्त रहा। फिर वह ब्रनो और स्पिनोजा से प्रभावित होकर परम तत्व के दो पक्ष प्रकृति और मन स्वीकार करने लगा। तीसरे मोड़ में शेलिंग ने अपनी मौलिकता प्रदर्शित की, किंतु उसके इस समय के विचार भी जेकोव बोहेम से मिलते जुलते हैं। अब वह संसार को ईश्वर से उत्पन्न हुआ समझने लगा।\n\nशेलिंग के समय में जर्मनी हीगेल के दर्शन से अभिभूत था। अत: हीगेल के जीवनकाल में शेलिंग अपना मुँह नहीं खोल सका। सन् १९३४ में हीगेल की मृत्यु के बाद उसने उसका विरोध प्रकट किया। वह अपने धार्मिक और पौराणिक विचारों को हीगेल के नकारात्मक तार्किक या परिकल्पनावादी दर्शन का स्वीकारात्मक परिपूरक समझता था।\n\nशेलिंग के विचार से मन और प्रकृति (नेचर) एक ही तत्व के दो पक्ष हैं। प्रकृति दृष्टिगत मन है और मन अदृष्ट प्रकृति है। मन और प्रकृति के इसी संबंध के कारण हम प्रकृति को समझ सकते हैं। प्रकृति में भी जीवन, विचार और उद्देश्य हैं। एक ही शक्ति मन में स्वचेतन प्रतीत होती है और इंद्रियों, पशुप्रवृत्ति, आंगिक विकास, रासायनिक प्रक्रिया, विद्युत् और गुरुत्वाकर्षण में अचेतन रूप से कार्य करती है। हमारे शरीर को संचालित करनेवाली अंध अचेतन शक्ति मन में स्वचेतन होकर आत्मा कहलाती है। शेलिंग मन और प्रकृति को स्पिनोजा की भाँति परमतत्व के दो समानांतर पक्ष नहीं मानता। वे तो निरपेक्ष मन के विकास में दो भिन्न स्तर या युग हैं। निरपेक्ष मन में क्रमिक उत्क्रांति हुआ करती है। उसका अंतिम लक्ष्य आत्मचेतना प्राप्त करना है।\n\nशेलिंग के अंतिम दार्शनिक विचार केवलोपादानेश्वरवादी प्रतीत होते हैं। संसार एक जीवित, सतत विकासशील आंगिक सृष्टि की भाँति है। इसके प्रत्येक अंग का अपना महत्व है। इनकी उपेक्षा करके संसार के समष्टि रूप को नहीं समझा जा सकता। इसी प्रकार संसार का प्रत्येक अंग भी समग्र पर अवलंबित है। इस सत्य को शेलिंग कई प्रकार से प्रमाणित करने का प्रयत्न करता है। एक तो वह संसार को बुद्धिप्रधान समझता है, इसलिए बुद्धि के द्वारा उसे जाना भी जा सकता है। दूसरे, संसार का इतिहास तर्कसंगत है, इसलिए इसके सृष्टि-विकास-क्रम को तार्किक भाषा में व्यक्त किया जा सकता है। शेलिंग अंतर्ज्ञान की सार्थकता भी स्वीकार करता है। अंतर्ज्ञान से मूल तर्कवाक्य प्राप्त होते हैं और उनके आधार पर हम संसार के तर्कसंगत सिद्धांत की रचना स्वीकार कर सकते हैं।\n\nशेलिंग कला के पर्यावरण में रह रहा था। उससे प्रभावित होकर उसने स्वीकार किया है कि संसार एक कलात्मक रचना है। निरपेक्ष सत्ता विश्व की रचना करके अपने उद्देश्य की पूर्ति करती है। इसलिए मनुष्य का भी सर्वोच्च कार्य कला की सृष्टि करना है। कला में सभी प्रकार के द्वैत सामंजस्य प्राप्त कर लेते हैं। प्रकृति स्वयं एक महान काव्य है। कला में उसका अनावरण होता है। कला का सर्जन प्रकृति के सर्जन की भाँति ही संपन्न होता है। इसलिए कलाकार जानता है कि प्रकृति कैसे कार्य करती है। इस प्रकार कला दर्शन का आवश्यक और उपयोगी अंग बन जाती है। शेलिंग स्पष्ट कहता है कि इसमें कोई रहस्य की बात नहीं है, किंतु जिस व्यक्ति में अनुभव से प्राप्त असंबद्ध विवरणों का अतिक्रमण करने की क्षमता नहीं है वह न दार्शनिक बन सकता है और न यथार्थता का मर्म समझ सकता है।\n\nअंत में शेलिंग के विचार रहस्योन्मुख हो गए। उसके विचार से मनुष्य अपना व्यक्तित्व बढ़ाते हुए अनंत रूप हो जाता है, वह निरपेक्ष सत्ता में लय प्राप्त कर लेता है। उस समय वह स्वतंत्र होता है, उसे किसी बात की आवश्यकता नहीं रहती। वह सब प्रकार से द्वैत से ऊपर उठ जाता है।\n", "id": "550285", "title": "फ्रेडरिख शेलिंग"}
{"url": "https://hi.wikipedia.org/wiki?curid=550286", "text": "श्टेटीन\n\nश्टेटीन (Stettin) पोलैंड का मुख्य बंदरगाह है। यह ऑर्डर नदी के बाएँ किनारे पर शैजेसीन की खाड़ी से २७.२ किलोमीटर और बाल्टिक सागर से ६४ किलोमीटर अंदर स्थित है। यह पॉमरेनिया की प्राचीन राजधानी था।\n\nशहर कोट के भीतर सेंट जॉन और सेंट जेम्स के प्रसिद्ध गिरजाघर विद्यमान थे, जो द्वितीय विश्वयुद्ध में नष्ट कर दिए गए। महान् फ्रेडरिक द्वारा निर्मित शहरकोट १८७४ में तोड़ दिया गया, लेकिन उसके विशाल द्वारा अभी भी विद्यमान हैं। प्राचीन नगर का लगभग ८० प्रतिशत और नवीन नगर का लगभग ५० प्रतिशत भाग द्वितीय विश्वयुद्ध में नष्ट हो गया था। यह नगर सन् १६४८ से १७२० तक स्वीडन के अधिकार में रहा, सन् १७२० से १९४५ तक प्रशिया का भाग रहा तथा १९४५ ई. को पॉट्सडम संधि के बाद यह पोलैंड में मिल गया। तभी से नगर के पुनर्निर्माण एवं नवीन विकास का कार्य तेजी से नियोजित ढंग पर हो रहा है। यह लोहा इंजिनियरी, वस्त्र, रसायन, सीमेंट, साबुन तेल, कागज और चीनी उद्योग का केंद्र है। यहाँ से चीनी, शराब, खाद्यान्न, आलू एवं आटे का निर्यात किया जाता है तथा लोहा, सोडा, पोटैश, कहवा, कपास, मक्का एवं लकड़ी का आयात किया जाता है।\n", "id": "550286", "title": "श्टेटीन"}
{"url": "https://hi.wikipedia.org/wiki?curid=550375", "text": "मोहम्मद बुरहानुद्दीन\n\nसैयदना मोहम्मद बुरहानुद्दीन () (अबुल-क़ाइद जोहर मोहम्म्द बुरहानुद्दीन) (६ मार्च १९१५ – १७ जनवरी २०१४) दाऊदी बोहरा के ५२ वें दाई-उल-मुत्लक़ (दाऊदी बोहरा समुदाय के ५२वें धर्मगुरु) थे। दाऊदी बोहरा समुदाय इस्लाम के शिया समुदाय का एक पंथ है।\n\nमोहम्मद बुरहानुद्दीन का मुम्बई में दिल का दौरा पड़ने से १७ जनवरी २०१४ को ९८ वर्ष की आयु में निधन हो गया। ग्रेगोरी कालदर्शक के अनुसार उनकी आयु 102 वर्ष थी लेकिन इस्लामिक कालदर्शक के अनुसार वो १०२ वर्ष के हो चुके थे और कुछ ही सप्ताह में अपना १०३वाँ जन्मदीन मनाने वाले थे।\n", "id": "550375", "title": "मोहम्मद बुरहानुद्दीन"}
{"url": "https://hi.wikipedia.org/wiki?curid=550400", "text": "आन्दोलन (1977 फ़िल्म)\n\nआन्दोलन (1977 फ़िल्म) एक हिन्दी फ़िल्म है। यद्यपि इसका निर्माण 30 नवम्बर 1976 को ही पूर्ण हो गया था किन्तु पूरे भारत में यह फ़िल्म सन् 1977 में ही प्रदर्शित हो सकी। नीतू सिंह और राकेश पाण्डे जैसे कलाकारों को लेकर बनी इस फ़िल्म का निर्देशन लेख टण्डन ने किया था। इसमें भक्तिकाल की कवियत्री मीराबाई से लेकर स्वतन्त्रता आन्दोलन के अग्रणी सेनानी रामप्रसाद 'बिस्मिल' तक के गीतों को सुप्रसिद्ध संगीतकार जयदेव ने स्वरबद्ध किया था। सामाजिक सरोकारों को लेकर बनायी गयी एक साफ सुथरी फ़िल्म थी।\nइस फ़िल्म में वर्मा मलिक, जानिसार अख्तर, मीराबाई और राम प्रसाद 'बिस्मिल' के लिखे कुल चार ही गीत थे। इन गीतों को संगीत दिया था जयदेव ने। मन्ना डे, भूपेन्द्र सिंह, कृष्णा काले और मीनू पुरुषोत्तम ने इन गीतों को गाया था। चारो गीतों की साउण्ड ट्रैक तालिका नीचे दी गयी है:\n\n\n", "id": "550400", "title": "आन्दोलन (1977 फ़िल्म)"}
{"url": "https://hi.wikipedia.org/wiki?curid=550429", "text": "अशोक मेहता\n\nअशोक मेहता (२४ अक्टूबर १९११ - १९८४) भारत के प्रमुख समाजवादी नेता, सांसद तथा विचारक थे। उन्होने भारत के स्वतंत्रता संग्राम में भी भाग लिया।\n\nअशोक मेहता का जन्म सौराष्ट्र के भावनगर कस्बे में हुआ था। उनकी शिक्षा विल्सन कालेज मुम्बई में हुई। उनके विचारों पर रामकृष्ण परमहंस, स्वामी विवेकानन्द, महात्मा गाँधी और रवीन्द्रनाथ ठाकुर का प्रभाव पड़ा। साथ ही वे हेराल्ड लास्की और कार्ल मार्क्स के विचारों से बहुत प्रभावित थे।\n\n१९३२ के बाद अशोक मेहता कई बार जेल गये। इन जेल यात्राओं में उनका सम्पर्क अच्युत पटवर्धन और जयप्रकाश नारायण जैसे व्यक्तियों से हुआ। १९३४ में जब कांग्रेस समाजवादी दल का गठन हुआ तब २३ वर्ष के नवयुवक मेहता उसके सदस्य थे। अपने पार्टी के साप्ताहिक 'कांग्रेस सोसलिस्ट' का उन्होने १९३९ तक सम्पादन किया। उनका सम्बन्ध भारत के किसान और श्रमिक आन्दोलन से भी था। भारत छोड़ो आन्दोलन में उनकी प्रमुख भूमिका रही।\n\nस्वतंत्रता के बाद अशोक मेहता की अध्यक्षता में प्रजा सोसलिस्ट पार्टी बनी। वे दो बार लोकसभा सदस्य चुने गये। वे कुछ समय तक योजना आयोग के उपाध्यक्ष रहे। वे भारत के केंद्रीय सरकार के मंत्री भी रहे। १९६९ में कांग्रेस विभाजन के बाद 'संगठन कांग्रेस' में चले गये। १९८४ में उनका निधन हो गया।\n", "id": "550429", "title": "अशोक मेहता"}
{"url": "https://hi.wikipedia.org/wiki?curid=550437", "text": "सुरेन्द्र मोहन\n\nसुरेन्द्र मोहन (४ दिसम्बर १९२६ - १७ दिसम्बर २०१०) भारत के स्वतंत्रता संग्राम सेनानी, राजनेता एवं समाजवादी विचारक थे।\nवे ईमानदारी, सादगी, विनम्रता, त्याग, संघर्ष और वैचारिक प्रतिबद्धता की अनूठी मिसाल थे। भारत की समकालीन लोकविमुख, विचारहीन और सत्ताकामी राजनीति के माहौल में सुरेंद्र मोहन एक मिसाल थे। सुरेंद्र मोहन अपने छात्र जीवन में ही समाजवादी आंदोलन से जुड़े तो ऐसे जुड़े कि अपने जीवन की आखिरी साँस तक समतामूलक समाज का सपना अपनी आँखों में सँजोए हुए उसी सपने को हकीकत में बदलने की जद्दोजहद में लगे रहे। अपनी मृत्यु से एक दिन पूर्व भी आदिवासियों के सवाल पर दिल्ली के जंतर-मंतर पर आयोजित धरना आंदोलन में वे शामिल हुए थे।\n\nआपसी कलह के चलते बार-बार टूटने और बिखरने को अभिशप्त रहे समाजवादी आंदोलन के नेताओं की जमात में वे उन चंद नेताओं में से थे जिन्होंने हमेशा आपसी राग-द्वेष से मुक्त रहते हुए साथियों और कार्यकर्ताओं को जोड़ने का काम किया\nदेश की आजादी के बाद गोवा मुक्ति का आंदोलन हो या कच्छ सत्याग्रह, मध्यप्रदेश, राजस्थान और गुजरात के आदिवासियों का आंदोलन हो या सुदूर पूर्वोत्तर की जनजातियों का संघर्ष, ओडीसा की चिल्का झील को बचाने की लड़ाई हो या नर्मदा बचाओ आंदोलन, आंध्र के मछुआरों के अधिकारों की लड़ाई हो या विंध्य क्षेत्र के किसानों का आंदोलन या फिर सु्रधारवादी बोहरा आंदोलन, सुरेंद्र मोहन ने हर संघर्ष में सक्रिय साझेदारी निभाई और कई बार जेल यात्राएँ कीं। आपातकाल में भी वे पूरे 19 महीने जेल में रहे।\n\nसुरेन्द्र मोहन का जन्म ४ दिसम्बर 1926 को अंबाला में हुआ था। उन्होंने अपनी महाविद्यालयीन शिक्षा देहरादून से पूरी करने के बाद कुछ समय तक बनारस हिंदू विश्वविद्यालय में अध्यापन कार्य भी किया और फिर आचार्य नरेंद्र देव की प्रेरणा से अपने आपको पूरी तरह समाजवादी आंदोलन के लिए समर्पित कर दिया और दिल्ली आ गए। वे दिल्ली तो जरूर आ गए लेकिन पूरा देश ही उनका घर और कार्यक्षेत्र बन गया। समाज परिवर्तन का जुनून इस कदर सिर पर सवार था कि जीवन की आधी सदी बीत जाने तक अपना घर-परिवार बसाने की तरफ भी ध्यान नहीं गया।\n\nसुरेंद्र मोहन ने अन्याय और गैरबराबरी के खिलाफ सिर्फ भारत में ही नहीं, बल्कि पड़ोसी देशों में भी लोकतंत्र और समता के संघर्षों में भी बढ़-चढ़ कर भाग लिया, चाहे वह नेपाल में राजशाही के खिलाफ आंदोलन हो या म्यांमार में लोकतंत्र की बहाली का संघर्ष या बांग्लादेश का मुक्ति संग्राम।\n\nसत्ता-सम्पत्ति के प्रति हमेशा निर्मोही रहे सुरेंद्र मोहन ने 1977 में जनता पार्टी की सरकार बनने पर भी मंत्री बनने के बजाय संगठन के काम को वरीयता दी और जनता पार्टी के प्रवक्ता तथा महासचिव का दायित्व निभाया। 1978 से 1984 तक राज्यसभा के सदस्य रहते हुए भी उन्होंने कई महत्वपूर्ण सवालों पर अपने धारदार भाषणों से संसद के इस उच्च सदन में अपनी सार्थक उपस्थिति दर्ज कराई।\n\n\n", "id": "550437", "title": "सुरेन्द्र मोहन"}
{"url": "https://hi.wikipedia.org/wiki?curid=550448", "text": "हेनरी वाड्सवर्थ लांगफेलो\n\nहेनरी वाड्सवर्थ लांगफेलो (Henry Wadsworth Longfellow ; 27 फ़रवरी 1807 – 24 मार्च 1882)) अमरीका का प्रथम राष्ट्रीय कवि थे जिन्होने सुंदर छंदों में उच्च भावों का समावेश कर जीवन का ऐसा आदर्श उपस्थित किया जो अनुकरणीय और सर्वथा ग्राह्य है। अमरीकी साहित्य तथा विश्वसाहित्य को यही उसका अंशदान है। अपने समय का वह बड़ा लोकप्रिय कवि माना जाता है और आज भी वहाँ के विद्यालयों में उसकी कविताएँ तथा भावगीत रुचिपूर्वक गाए जाते और कंठस्थ किए जाते हैं। श्रोताओं और पाठकों को प्रभावित करने की अपूर्व क्षमता उसमें थी। जब 'दि विल्डिंग ऑव दि शिप' नामक कविता राष्ट्रपति लिंकन को सुनाई गई तो उनके नेत्रों में आँसू छलछला आए और उनके कपोल गीले हो गए। कुछ क्षण बाद वे केवल इतना ही कह सके 'लोगों को इस तरह हिला देने की शक्ति सचमुच एक अद्भुत वरदान है।' लांगफेलो प्रथम अमेरिकी थे जिन्होने दाँते की डिवाइन कमेडी का अनुवाद किया।\n\nलांगफेलो का जन्म सन् १८०७ ई. में पोर्टलैण्ड, मेन (Portland, Maine) में हुआ था जो उस समय मेसाच्युसेट्स का ही भाग था। उनकी शिक्षा बोडोइन कॉलेज (Bowdoin College) में हुई। उसने अपनी माता से दिवास्वप्न देखने की प्रवृत्ति विरासत में पाई और क्रियात्मक प्रकृति उसे अपने पिता से मिली। दिवास्वप्न देखने की प्रवृत्ति के कारण पुरातत्वप्रेमियों जैसी उसकी आदत पड़ गई थी और उसे किसी वस्तु में तब तक कोई आनंद नहीं आता था जब तक वह उसमें पुराणत्व एवं दूरता का पुट नहीं भर देता था। यह चीज हम उसकी प्राय: सभी कथाओं में देख सकते हैं, मुख्य रूप से 'दि रेक ऑव हेस्पीरस' में। इस कविता में जिस घटना का वर्णन किया गया है, वह मुश्किल से दो सप्ताह पूर्व और लगभग ५० मील दूर पर घटित हुई थी, किंतु उसे पढ़ने से प्रतीत होता है, मानो वह किसी मध्ययुगीन वृत्त का विवरण हो।\n\nलांगफेलो की शिक्षा जब बोडोइन कालेज में चल रही थी, तभी उसने अपने पिता को लिखा कि साहित्यसेवा में ख्याति पाने की मेरी बड़ी इच्छा है। इसी समय कालेज के अधिकारियों ने वहाँ आधुनिक भाषाओं के लिए एक पीठ की स्थापना की और लांगफेलो से आग्रह किया कि वह यूरोप जाकर इस पद पर काम करने के लिए आवश्यक योग्यता प्राप्त करे। साढ़े तीन वर्ष यूरोप में बिताने के बाद जब वह लौटा तो पाँच वर्ष तक वह इस कालेज में उक्त पद पर काम करता रहा। इसी समय उसने यात्रा संबंधी लेखों का एक संग्रह तथा कई पाठ्य पुस्तकें प्रकाशित की और यूरोपीय भाषाओं के कतिपय ग्रंथों का अनुवाद किया।\n\nइसके बाद उसने दुबारा यूरोप की यात्रा की। इसी समय उसकी युवती पत्नी का निधन हो गया। अब वह हारवर्ड विश्वविद्यालय में काम करने लगा। यूरोप की यात्राओं के कारण उस ओर उसका रुझान अधिक हो गया। यूरोपीय साहित्य पर दिए गए उसके व्याख्यानों में सहानुभूति और प्रशंसा का भाव तो था किंतु विद्वत्ता के बजाय उनमें सामान्य संस्कृति की ही अभिव्यक्ति अधिक हुई। होम्स तथा लोबेल के साथ मिलकर उसने उस समाज में साहित्य की कद्र बढ़ा दी जिसमें लोग अन्यान्य बातों की ओर ही अधिक ध्यान देते थे। बहुत से श्रोताओं तथा पाठकों ने उनका साथ दिया जिससे ऐसी सांस्कृतिक परंपरा का निर्माण करने में सहायता मिली जिसके बिना कोई भी अच्छा साहित्य उन्नति नहीं कर सकता।\n\nउसकी कविताओं ने अमरीकी लोककथाओं को, जिनपर उसने कल्पना का रंग चढ़ाकर सुंदर बना दिया था, जनता में लोकप्रिय बना दिया। वह सच्चे अर्थ में अमरीका का पहला राष्ट्रीय कवि था। उसे उतना सम्मान तो नहीं मिला, किंतु उसकी रचनाएँ सभी पढ़ते थे और सभी को उनमें आनंद आता था। वह अमरीका का प्रथम अंतरराष्ट्रीय कवि भी था जिसकी कृतियों ने साहित्यजगत् में अमरीका का प्रवेश कराया। वह पहला अमरीकी कवि था जिसे अन्य देशें में भी मान्यता प्राप्त हुई और जिसकी रचनाओं का अन्यान्य भाषाओं में भी अनुवाद किया गया।\n\nसंपन्नता की ओर बढ़ते समय सन् १८४३ में उसने दूसरा विवाह किया। उसकी परिणीता कुमारी फ्रैंसिस एलिजाबेथ एपिलटन बड़ी धनाढ्य थी जो अपने साथ क्रेगी हाउस नामक विशाल भवन स्त्री धन के रूप में लाई। इसपर कुछ लोगों ने हृदय की आवश्यकताओं की पूर्ति के साथ साथ सांसारिक संपत्ति बटोरने की भी उसकी योग्यता पर कटाक्ष किया। जो हो, पत्नी के प्रति उसकी अनुरक्ति बढ़ती गई और वह सृजनशील सुस्थिर जीवन की ओर अग्रसर होता गया।\n\nलांगफेलो ने अमरीकी साहित्य में गीतिकाव्य के नए प्रकार, लंबी वर्णनात्मक कविता, को जन्म दिया। इस तरह की प्रथम लंबी वर्णनात्मक रचना 'इवैजेलीन' अधिक प्रभावोत्पादक न होती हुई भी काफी लोकप्रिय हुई। किंतु 'हिंआवाथा' में उसकी काव्यप्रतिभा चरम सीमा तक पहुँच गई। 'टेल्स ऑव ए वेसाइड इन' में उसने उस रचनाक्रम को अपनाया जो चौसर ने कैटरबरी टेल्स में तथा बोकेशियो 'डीकामेरान' में प्रस्तुत किया था।\n\nलांगफेलो सच्चे अर्थ में कलाकार है, सजग और विचारशील। उसकी भाषा से स्पष्ट है कि वह छंदों की रचना के नियमों में पारंगत था। यद्यपि आधुनिक आलोचकों ने उसके गीतिकाव्यों में उपदेश देने की प्रवृत्ति का और उसकी कथाओं में अत्यधिक कल्पनाशीलता का दोषारोप किया है, फिर भी उसे मानवता के ऐसे कवि के रूप में निरतर मान्यता प्राप्त होती रहेगी जो सीधेसादे ढंग से कथा कहने और सबके हृदय में, चाहे वे युवक हों या वृद्ध, उच्च आदर्श एवं उच्च विचार उद्भावित करने में आनंद की अनुभूति करता था।\n", "id": "550448", "title": "हेनरी वाड्सवर्थ लांगफेलो"}
{"url": "https://hi.wikipedia.org/wiki?curid=550457", "text": "उस्ताख ल सर\n\nउस्ताख ल सर (Eustache Le Sueur या Lesueur ; १६१७ - १६५५) फ्रांस का चित्रकार और फ्रेंच पेंटिंग अकादमी के संस्थापकों में से एक था। वह उस्ताख ल सर वूएट नामक चित्रकार का शिष्य था और उसी शैली में उसके अधिकतर चित्र बने मिलते हैं। सर्वप्रथम उसने लैंबर्ट होटेल में, कैविनेट दामोर के लिए १६४६-४७ में 'क्यूपिड का इतिहास' चित्रित किया। कैबिनेट देम्यूसेज के लिए भी उसने चित्र बनाए। इनमें रफील तथा पूसाँ की कला का प्रभाव विशेष रूप से दिखाई पड़ता है। सेंट ब्रूनों के जीवन से संबंधित उसके सारे चित्रों में भी पूसाँ का यथेष्ट प्रभाव है। बाद में उसके चित्रों में रफील की कला प्रभावशाली हुई। पेरिस और फ्रांस के अन्य संग्रहालयों में उसके चित्र प्राप्त हैं।\n", "id": "550457", "title": "उस्ताख ल सर"}
{"url": "https://hi.wikipedia.org/wiki?curid=550473", "text": "जूल बास्तां लापाज\n\nजूल बास्तां लापाज (Jules Bastien-Lepage ; 1 नवम्बर 1848 – 10 दिसम्बर 1884), फ्रांस के प्रसिद्ध आकृति चित्रकार तथा ग्रामजीवन के चित्रकार (naturalist painter) थे। \n\nइनका जन्म १ नवम्बर १८४८ को एक कृषक परिवार में हुआ। यह प्रभाववादी कलाकार थे। इनकी प्रसिद्ध रचनाएँ हैं - 'वसंतागमन', 'भेड़िहारा', 'गेहूँ के खेत' तथा 'भिखारी'। इनके कतिपय श्रेष्ठ आकृतिचित्र है - अपने माता, पिता, पितामह तथा एडवर्ड सप्तम के आकृतिचित्र। इनकी मृत्यु १० दिसम्बर १८८४ दो पेरिस में हुई।\n", "id": "550473", "title": "जूल बास्तां लापाज"}
{"url": "https://hi.wikipedia.org/wiki?curid=550487", "text": "निजी अंतरराष्ट्रीय कानून\n\nनिजी अंतर्राष्ट्रीय कानून (Private international law) से तात्पर्य उन नियमों से है जो किसी राज्य द्वारा ऐसे वादों का निर्णय करने के लिए चुने जाते हैं जिनमें कोई विदेशी तत्व होता है। इन नियमों का प्रयोग इस प्रकार के वाद विषयों के निर्णय में होता है जिनका प्रभाव किसी ऐसे तथ्य, घटना अथवा संव्यवहार पर पड़ता है जो किसी अन्य देशीय विधि प्रणाली से इस प्रकार संबद्ध है कि उस प्रणाली का अवलंबन आवश्यक हो जाता है।\n\n'निजी अंतर्राष्ट्रीय कानून' नाम से ऐसा बोध होता है कि यह विषय अंतर्राष्ट्रीय कानून की ही शाखा है। परंतु वस्तुतः ऐसा है नहीं। निजी अंतर्राष्ट्रीय कानून और सार्वजनिक अंतर्राष्ट्रीय कानून (Public international law) में किसी प्रकार की पारस्परिकता नहीं है।\n\nरोमन साम्राज्य में वे सभी परिस्थितियाँ विद्यमान थीं जिनमें अंतर्राष्ट्रीय कानून की आवश्यकता पड़ती है। परंतु पुस्तकों से इस बात का पूरा आभास नहीं मिलता कि रोम-विधि-प्रणाली में उनका किस प्रकार निर्वाह हुआ। रोम राज्य के पतन के पश्चात् स्वीय विधि (पर्सनल लॉ) का युग आया जो प्रायः 10वीं शताब्दी के अंत तक रहा। तदुपरांत पृथक प्रादेशिक विधि प्रणाली का जन्म हुआ। 13वीं शताब्दी में निजी अंतर्राष्ट्रीय कानून को निश्चित रूपरेखा देने के लिए आवश्यक नियम बनाने का भरपूर प्रयत्न इटली में हुआ। 16वीं शताब्दी के फ्रांसीसी न्यायज्ञों ने संविधि सिद्धांत (स्टैच्यूट-थ्योरी) का प्रतिपादन किया और प्रत्येक विधि नियम में उसका प्रयोग किया। वर्तमान युग में निजी अंतर्राष्ट्रीय कानून तीन प्रमुख प्रणालियों में विभक्त हो गया- \n\nनिजी अंतर्राष्ट्रीय कानून इस तत्व पर आधारित है कि संसार में अलग-अलग अनेक विधि प्रणालियाँ हैं जो जीवन के विभिन्न विधि संबंधों को विनियमित करने वाले नियमों के विषय में एक-दूसरे से अधिकांशतः भिन्न हैं। यद्यपि यह ठीक है कि अपने निजी देश में प्रत्येक शासक संपूर्ण-प्रभुत्व-संपन्न है और देश के प्रत्येक व्यक्ति तथा वस्तु पर उसका अनन्य क्षेत्राधिकार है, फिर भी सभ्यता के वर्तमान युग में व्यावहारिक दृष्टि से यह संभव नहीं है कि अन्यदेशीय कानूनों की अवहेलना की जा सके। बहुधा ऐसे अवसर आते हैं जब एक क्षेत्राधिकार के न्यायालय को दूसरे देश की न्याय प्रणाली का अवलंबन करना अनिवार्य हो जाता है, जिसमें अन्याय न होने पाए तथा निहित अधिकारों की रक्षा हो सके।\n\nअन्यदेशीय कानून तथा विदेशी तत्व–निजी अंतर्राष्ट्रीय कानून के प्रयोजन के लिए अन्यदेशीय कानून से तात्पर्य किसी भी ऐसे भौगोलिक क्षेत्र की न्याय प्रणाली से है जिसकी सीमा के बाहर उस क्षेत्र का स्थानीय कानून प्रयोग में नहीं लाया जा सकता। यह स्पष्ट है कि अन्यदेशीय कानून की उपेक्षा से न्याय का उद्देश्य अपूर्ण रह जाएगा। उदाहरणार्थ, जब किसी देश में विधि द्वारा प्राप्त अधिकार का विवाद दूसरे देश के न्यायालय में प्रस्तुत होता है तब वादी को रक्षा प्रदान करने के पूर्व न्यायालय के लिए यह जानना नितांत आवश्यक होता है कि अमुक अधिकार किस प्रकार का है। यह तभी जाना जा सकता है जब न्यायालय उस देश की न्याय प्रणाली का परीक्षण करे जिसके अंतर्गत वह अधिकार प्राप्त हुआ है।\n\nविवादों में विदेशी तत्व अनेक रूपों में प्रकट होते हैं। कुछ दृष्टांत इस प्रकार हैं: \n\n(1) जब विभिन्न पक्षों में से कोई पक्ष अन्य राष्ट्र का हो अथवा उसकी नागरिकता विदेशी हो; \n\n(2) जब कोई व्यवसायी किसी एक देश में दिवालिया करार दिया जाए और उसके ऋणदाता अन्याय देशों में हो; \n\n(3) जब वाद किसी ऐसी संपत्ति के विषय में हो जो उस न्यायालय के प्रदेशीय क्षेत्राधिकार में न होकर अन्याय देशों में स्थित ह।\n\nनिजी अंतर्राष्ट्रीय कानून प्रत्येक देश में अलग-अलग होता है। उदाहरणार्थ, फ्रांस और इंग्लैंड के निजी अंतरराष्ट्रीय कानूनों में अनेक स्थलों पर विरोध मिलता है। इसी प्रकार अंग्रेजी और अमरीकी नियम बहुत कुछ समान होते हुए भी अनेक विषयों में एक-दूसरे से सर्वथा भिन्न हैं। उपर्युक्त बातों के अतिरिक्त विवाह संबंधी प्रश्नों में प्रयोज्य विभिन्न न्याय प्रणालियों के सिद्धांतों में इतनी अधिक विषमता है कि जो स्त्री-पुरुष एक प्रदेश में विवाहित समझे जाते हैं, वही दूसरे प्रदेश में अविवाहित।\n\nइस विषमता को दो प्रकार से दूर किया जा सकता है। पहला उपाय यह है कि विभिन्न देशों की विधि प्रणालियों में यथासंभव समरूपता स्थापित की जाए; दूसरा यह कि निजी अंतरराष्ट्रीय कानून का एकीकरण हो। इस दिशा में अनेक प्रयत्न हुए परंतु विशेष सफलता नहीं मिल सकी। सन् 1893, 1894, 1900 और 1904 ई. में हेग नगर में इसके निमित्त कई सम्मेलन हुए और छह विभिन्न अभिसमयों द्वारा विवाह, विवाह-विच्छेद, अभिभावक, निषेध, व्यवहार-प्रक्रिया आदि के संबंध में नियम बनाए गए। इसी प्रयोजन-पूर्ति के लिए विभिन्न राज्यों में व्यक्तिगत अभिसमय भी संपादित हुए। निजी अंतर्राष्ट्रीय कानून के एकीकरण की दिशा में अंतर्राष्ट्रीय न्यायालय का योग विशेष महत्वपूर्ण है।\n\n", "id": "550487", "title": "निजी अंतरराष्ट्रीय कानून"}
{"url": "https://hi.wikipedia.org/wiki?curid=550488", "text": "रुदाल्फ हरमन लात्से\n\nरुदाल्फ हरमन लात्से (Rudolf Hermann Lotze ; १८१७-१८८१ ई.) जर्मनी का सुप्रसिद्ध दार्शनिक एवं तर्कशास्त्री था। उसने चिकित्सा विज्ञान में भी डिग्री प्राप्त की थी तथा जीवविज्ञान में अत्यन्त पारंगत था। हेगल के बाद जर्मनी के दार्शनिकों में हरमन लात्से का नाम बहुत प्रसिद्ध है। उसके चिकित्सकीय अध्ययन वैज्ञानिक मनोविज्ञान के क्षेत्र में अग्रगण्य थे। \n\nलात्से का जन्म जर्मनी के सैक्सोनी (Saxony) के बौजेन (Budziszyn) में एक चिकित्सक के यहाँ हुआ था। \nविद्यार्थी काल में उसने विज्ञान और सौंदर्य शास्त्र का बिशेष अध्ययन किया और इस अध्ययन ने उसके दार्शनिक दृष्टिकोण को निर्णीत किया। उसने तथ्य, नियम और मूल्य को सत्ता के अंश स्वीकार किया। विज्ञान में वह अनुभववादी था; दर्शन में प्रयोजनपरक प्रत्यवादी था और धर्म में ईश्वरवादी। उसके विचारानुसार, जगत् तथ्यों का क्षेत्र है; इसमें जो कुछ होता है, नियम के अधीन होता है और मूल्यों के उत्पादन और सुरक्षण के प्रयोजन से होता है। तथ्य, नियम और मूल्य का यह सामंजस्य चेतन परमदेव की अध्यक्षता में होता है।\n\nकिसी वस्तु के अस्तित्व का अर्थ क्या है जार्ज बर्कले ने कहा था कि किसी वस्तु का अस्तित्व उसका ज्ञात होना है। लॉत्से के अनुसार किसी वस्तु का अस्तित्व उसका अन्य वस्तुओं के साथ संबद्ध होना है। दो संबंध प्रमुख हैं : घटनाओं में कारण-कार्य-संबंध और जीवों में पारस्परिक संसर्ग। यह संबंध विद्यमान तो हैं, परंतु विवेचन के लिए समस्या यह है कि कोई दो पृथक् पदार्थ एक दूसरे पर प्रभाव डाल कैसे सकते हैं। लॉत्से कहता है कि पदार्थ एक दूसरे से पृथक हैं ही नहीं - यह सब एक ही सत्ता, ईश्वर, के आभासमात्र हैं। क्रिया-प्रतिक्रिया या जीवों के संसर्ग में होता यही है कि ईश्वर में कोई परिवर्तन होता है और उसका प्रतिफल कोई दूसरा परिवर्तन प्रकट हो जाता है।\n\nदार्शनिक विवेचन में लॉत्से एकवादी था, परंतु जब वह नीति और धर्म पर विचार करता है, तो ईश्वर और अनेक जीवों को समर्थन करता है। हेगल और उसके अनुयायी अन्य वस्तुओं की तरह जीवों को भी आभासमात्र मानते थे; लात्से जीवों को स्वाधीन कर्ता मानता है। इसी के साथ वह निरपेक्ष को पुरुष विशेष के रूप में देखता है। वह कहता है कि सत्ता में मौलिक तत्व मूल्य है और मूल्यों में सर्वोत्तम मूल्य आत्मचेतना है। यह आत्मचेतना ईश्वर में ही पूर्ण रूप में विद्यमान है; जीवों में तो यह अपूर्ण रूप में दिखती है।\n\nलॉत्से एकवाद और अनेकवाद में चुन नहीं सका - दार्शनिक विवेचन ने उसे एकवाद की ओर खींचा, नैतिक विचार ने अनेकवाद की ओर खींचा।\n", "id": "550488", "title": "रुदाल्फ हरमन लात्से"}
{"url": "https://hi.wikipedia.org/wiki?curid=550490", "text": "जॉन लाफार्ज\n\nजॉन लाफार्ज (John LaFarge ; ३१ मार्च १८३५ - १४ नवम्बर १९१०) अमरीकी चित्रकार। \n\nउसका जन्म न्यूयार्क नगर में ३१ मार्च १८३५ को हुआ। चित्रकारिता की प्रथम शिक्षा पितामह से मिली। पेरिस में कानून और स्थापत्य का अध्ययन किया। बोस्टन के ट्रिनिटी चर्च की सज्जा में इसका विशेष योग है। न्यूयार्क के संत टामस, संतपीटर पावलिस्ट तथा इनकारनेशन चर्च की खिड़कियों पर इसने चित्र बनाए। १८६९ में अमरीकी कलाकार संघ का प्रधान बना तथा चित्रकला की राष्ट्रीय अकादमी का प्रधान। कला संबंधी कतिपय ग्रंथों का प्रणयन भी किया। इसकी मृत्यु १९१० में हुई।\n\nचित्रकार", "id": "550490", "title": "जॉन लाफार्ज"}
{"url": "https://hi.wikipedia.org/wiki?curid=550492", "text": "लारेंस स्टर्न\n\nलारेंस स्टर्न (Laurence Sterne ; १७१३-१७६८) अंग्रेजी-आयरी उपन्यासकार था। \n\nकैंब्रिज में शिक्षा ग्रहण करने के पश्चात् स्टर्न ने अपना जीवन पादरी की तरह बिताया। इस पेशे में उसकी कोई विशेष रूचि नहीं थी। साहित्य की ओर वह बहुत देर से मुड़ा। १७६० में 'दि लाइफ एंड ओपिनियंस ऑव ट्रिस्ट्रैम शैडी, जैट' नामक दो खंडों में उसने एक काल्पनिक नायक ट्रिस्ट्रैम का आधार बनाकर उपन्यास प्रकाशित किए। इससे उसे एकदम प्रसिद्धि मिल गई। वह अपना गिरजाघर छोड़कर भाग गया, यद्यपि वह उसकी नाममात्र सेवा करता रहा। वह इसी उपन्यास के और खंड लिखता गया जो १७६७ में पूरे हुए। इस उपन्यास में तीसरे खंड तक नायक का जन्म नहीं होता। उसमें परिवेश के विस्तृत विवरणयुक्त वर्णन में ही उसने अपनी शक्ति खर्च की है। उसके अगले वर्ष १७६८ में यानी अपनी मृत्यु केषव उसने 'ए सेंटिमेंटल जर्नी थ्रू फ्रांस ऐंड इटैली' (फ्रांस और इटली से होते हुए एक भावपूर्ण प्रवास) प्रकाशित किया। प्रसिद्धिप्राप्ति के बाद उसने स्वयं यह प्रवास किया था, जिसको औपन्यासिक रूप इस ग्रंथ में दिया गया है। इसके साथ ही उसने कई धार्मिक प्रवचन भी लिखे, जो प्रकाशित हुए।\n\nस्टर्न की साहित्यिक विशेषताएँ हैं उसकी अत्यंत व्यक्तिगत शैली। उसमें असंगति, जान बूझकर विषयांतर, अनिश्चित पात्र, अनिर्दिष्ट घटनाएँ आदि विचित्रताएँ होती है। विसंगति जैसे उसकी रचना का मूल स्वर है। वह अपने उपन्यास में भी कोई कथानक लेकर नहीं चला है। सब कुछ यों ही चलता है। विचित्र सनकी किस्म के पात्र एक के बाद एक चले आते हैं। उनमें कोई शृंखलाबद्धता या पूर्वायोजन नहीं। उसकी भावुकता भी जान बुझकर बढ़ी चढ़ी, अतिरंजित लगती है। अट्ठारहवीं शताब्दी की अतिबौद्धिकता के विरोध में सटर्न के विद्रोह का एक लक्षण यह भावुकता है। स्टर्न ने बहुत कुछ रैबेले नामक फ्रांसीसी लेखक के अनुकरण में यह शैली अपनाई है। रैबेले में अधिक उन्मुक्तता और रूढ़ नीतिबंधनों के प्रति विद्रोह है, स्टर्न में उतनी नहीं। स्टर्न की नकल बाद के कई लेखकों ने की। पर वैसी शैली पुन: और कोई नहीं पा सका।\n\nस्टर्न का स्थान अंग्रेजी साहित्य में, उपन्यसकार के नाते या प्रवास वर्णनकार के नाते कोई बहुत बड़ा नहीं है। परंतु अंग्रेजी गद्य में एक नई विद्या, एक नई दिशा देने में स्टर्न बहुत सफल रहा। बाद के पत्रकारों ने उसकी टेकनीक को अपनाया। स्टर्न की वर्णनशक्ति अद्भुत थी; और न कुछ को भी वह बहुत रोचक बना देता था। भाषा पर प्रभुत्व, वक्तृतामयी वाग्मिता के साथ-साथ अपने परिवेश का बहुत सूक्ष्म अवलोकन स्टर्न की अपनी क्षमताएँ और विशेषताएँ हैं।\n", "id": "550492", "title": "लारेंस स्टर्न"}
{"url": "https://hi.wikipedia.org/wiki?curid=550496", "text": "राहुल द्रविड़ के अन्तरराष्ट्रीय क्रिकेट शतकों की सूची\n\nराहुल द्रविड़ एक सेवानिवृत भारतीय क्रिकेट खिलाड़ी हैं। उन्होंने अन्तरराष्ट्रीय क्रिकेट परिषद (आईसीसी) द्वारा आयोजित विभिन्न एकदिवसीय और टेस्ट दोनों तरह के प्रारुपों में विभिन्न शतक (१०० या उससे अधिक रन) बनाये हैं। \"दीवार\" के नाम से मशहूर द्रविड़ ने १९९६ में पदार्पण के बाद कुल ३६ शतक टेस्ट क्रिकेट में और १२ एकदिवसीय शतक बनाये।\n\nद्रविड़ ने अपना पहला टेस्ट शतक दक्षिण अफ़्रीका में जनवरी १९९७ में बनाया। अपने इस मैन ऑफ द मैच प्रदर्शन वाले खेल में उन्होंने नौ घण्टे की पारी में १४८ रन बनाये और भारत के लिए खेल को ड्रॉ पर समाप्त किया। उन्होंने एक ही मैच की दोनो पारियों में शतक तब बनाया जब उन्होंने १९९८-९९ में शृंखला के तीसरे और पांचवे मैच में न्यूज़ीलैंड के विरुद्ध खेलते १९० और नाबाद १०३ बनाये।\n\n", "id": "550496", "title": "राहुल द्रविड़ के अन्तरराष्ट्रीय क्रिकेट शतकों की सूची"}
{"url": "https://hi.wikipedia.org/wiki?curid=550516", "text": "टामस एडवर्ड लॉरेंस\n\nटामस एडवर्ड लॉरेंस (Thomas Edward Lawrence ; १८८८-१९३५ ई.) प्रख्यात ब्रिटिश सेना के अफसर, अन्वेषक एवं लेखक थे।\n\n१५ अगस्त १८८८ ई. में इनका जन्म वेल्स के ट्रेमाडोक नामक स्थान पर हुआ था। इन्होंने ऑक्सफर्ड में शिक्षा प्राप्त की थी। १९१० ई. में सिरिया गए और इन्होंने चार वर्ष के अपने प्रवास में अरब लोगों का अध्ययन किया। १९१५ ई. में ये मिस्र भेजे गए और इसी वर्ष तुर्की ब्रिटेन के विरुद्ध प्रथम विश्वयुद्ध में सम्मिलित हो गया। इस समय लारेंस ने अरब कबीलों का संगठन तुकों के विरुद्ध किया, जिससे इस प्रदेश में तुर्कियों का प्रभाव नष्ट हो गया। अपने इस कार्य के कारण ये अरब के लारेंस नाम से प्रसिद्ध हुए।\n\nइनका 'द सेवेन पिलर्स ऑव विजडम' नामक ग्रंथ प्रसिद्ध है। जिसमें इन्होंने अपने साहसिक कार्यों का विवरण दिया है। १९२७ ई. में 'रिवोल्ट इन द डेजर्ट' प्रकाशित हुआ। १९ मई १९३५ में एक मार्ग दुर्घटना में इनकी मृत्यु हो गई।\n", "id": "550516", "title": "टामस एडवर्ड लॉरेंस"}
{"url": "https://hi.wikipedia.org/wiki?curid=550528", "text": "लिख्टेंश्टाइन\n\nलीख़्टेनश्टाइन (जर्मन: Fürstentum Liechtenstein) पश्चिमी यूरोप में स्थित एक छोटा लैंडलॉक देश है। इसकी सीमा पश्चिम और दक्षिण में स्विटजरलैंड और पूर्व में आस्ट्रिया से मिलती है। महज 160 वर्ग किमी (करीब 61.7 वर्ग मील) वाले इस देश की आबादी करीब 35,000 है। यहां की राजधानी वादुज और सबसे बड़ा शहर श्चान है। \n\nलीख़्टेनश्टाइन दुनिया का जर्मन भाषी इकलौता अल्पाइन राज्य है, जो पूरी तरह से आलप्स पर स्थित है। यह इकलौता जर्मनभाषी राज्य है, जिसकी सीमा जर्मनी से नहीं मिलती है। यह संवैधानिक राजशाही है, जो 11 निगम इकायों में विभाजित है। पर्वतीय भू-संरचना की वजह से लीख़्टेनश्टाइन शीत खेलों के लिए लोकप्रिय स्थल है। मजबूत वित्तीय व्यवस्था वाले इस देश को कर के मामले में स्वर्ग माना जाता है। यह यूरोपीय मुक्त व्यापार संगठन का सदस्य है, लेकिन यूरोपीय संघ का हिस्सा नहीं है।\n\nइसकी पश्चिमी सीमा पर राइन नदी बहती है। यहाँ के निम्न प्रदेश का वार्षिक औसत ताप लगभग ८डिग्री सें. रहता है। यहाँ की वार्षिक औसत वर्षा ३५ इंच होती है और लगभग ३५ दिन हिमपात भी होता है। \n\nयहाँ की राजधानी फाडूट्स (Vaduz) है, लिख्टेंश्टाइन की प्रमुख भाषा जर्मन है। यहाँ ईसाई धर्म प्रमुख है। राइन घाटी में मक्का एवं अन्य खाद्यान्न, आलू तथा बगीचों में उत्पन्न होनेवाली फसलें उगाई जाती हैं। अंगूर एव फलों का भी उत्पादन होता है। राज खनिजों से रहित है। उद्योगों में संगणक यंत्र, चश्मे के कांच, माइक्रोमीटर, सिलाई की मशीनों की सूइयाँ, बुनाई की मशीनें एवं कपड़े का कुछ मात्रा में उत्पादन होता है।\n", "id": "550528", "title": "लिख्टेंश्टाइन"}
{"url": "https://hi.wikipedia.org/wiki?curid=550537", "text": "माक्स लीबरमान\n\nमाक्स लीबरमान (Max Liebermann ; १८४७-१९३५) जर्मन चित्रकार और खुदाई कला (Impressionism) का कारीगर था।\n\nमाक्स लीबरमान बर्लिन के एक यहूदी बैंकर के घर जन्मा था। पहले उसने बर्लिन विश्वविद्यालय से कानून एवं दर्शन की शिक्षा ली। किन्तु बाद में १८६९ में वीमर (Weimar) में तथा १८७२ में पेरिस में चित्रकला की शिक्षा ली। उसने १८७६-७७ में नीदरलैण्ड्स में भी चित्रकला की शिक्षा ली। \n\nलीबरमान बर्लिन में ही रहता था। स्टेप्फेड का वह शिष्य था। विमर के स्कूल ऑव आर्ट में १८६८ ई. तक उसने अध्ययन किया। सन् १८७३ से १८७८ में उसने प्रभाववादी दृष्टि अपनी कृतियों में अपनाई थी। इसके बनाए गए विल्स के ग्रामीण दृश्यों, हॉलैंड के खेतों और जर्मनी के कारखानों के दृश्य के चित्रों पर जे. इजरायल्स के चित्रों का प्रभाव लगता है। 'सन बुनकर', 'स्त्री और बकरियाँ', 'वृद्ध का आश्रयस्थान' आदि कृतियाँ प्रसिद्ध है। इसके कुछ चित्र बर्लिन नेशनल आर्ट गैलरी में रखे हैं। \n", "id": "550537", "title": "माक्स लीबरमान"}
