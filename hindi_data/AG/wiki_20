{"url": "https://hi.wikipedia.org/wiki?curid=189946", "text": "अम्बालिका\n\nअम्बालिका महाभारत में काशीराज की पुत्री बताई गयी हैं। अम्बालिका की दो बड़ी बहने थीं, अम्बा तथा अम्बिका। अम्बा, अम्बिका और अम्बालिका का स्वयंवर होने वाला था। उनके स्वयंवर में जाकर अकेले ही भीष्म ने वहाँ आये समस्त राजाओं को परास्त कर दिया और तीनों कन्याओं का हरण करके हस्तिनापुर ले आये जहाँ उन्होंने तीनों बहनों को सत्यवती के सामने प्रस्तुत किया ताकि उनका विवाह हस्तिनापुर के राजा और सत्यवती के पुत्र विचित्रवीर्य के साथ सम्पन्न हो जाये। अम्बिका और अम्बालिका विचित्रवीर्य की पत्नियाँ बनीं। लेकिन विचित्रवीर्य की अकाल मृत्यु के कारण वह दोनों निःसंतान रह गयीं। भीष्म ने पहले ही ब्रह्मचर्य व्रत की शपथ ले रखी थी और अब दोनों पुत्रों, चित्रांगद तथा विचित्रवीर्य की अकाल मृत्यु के कारण कुरुवंश का वंश खतरे में था। ऐसे में सत्यवती ने अपने सबसे बड़े पुत्र वेद व्यास को याद किया और नियोग की विधि से अम्बिका और अम्बालिका का गर्भाधान करवाया।सत्यवती ने अम्बालिका को निर्देश दिया कि वह अम्बिका की तरह अपनी आँखें बंद ना करे। जब वेद व्यास अम्बालिका के सम्मुख प्रस्तुत हुये तो अम्बालिका लज्जा के कारण पीली पड़ गई और इसी कारण जब उसकी कोख से पाण्डु का जन्म हुआ तो वह जन्म से ही पीलिया रोग से ग्रस्त था। \n", "id": "189946", "title": "अम्बालिका"}
{"url": "https://hi.wikipedia.org/wiki?curid=189947", "text": "पाँडु\n\nपाण्डु महाराज विचित्र वीर्य के अम्बालिका से उत्पन्न पुत्र थे। महर्षि व्यास के डर से अम्बालिका का मुख पीला पद गया था इसी से ये पाण्डु रोग से ग्रस्त पैदा हुए और इनका नाम पाण्डु पड़ा. धृतराष्ट के अंधे होने की वजह से ये राजा बने. ऋषि कंदम के श्राप से ये पुत्र प्राप्ति में असमर्थ थे इसलिए ये अपनी दोनों पत्नियों कुंती और माद्री के साथ वन चले गए। वहां कुंती और माद्री द्वारा महर्षि दुर्वासा के दिए मंत्र के प्रभाव से पांच पांडवो का जन्म हुआ। भूलवश माद्री के साथ समागम करने से श्राप के प्रभाव से इनकी असमय मृत्यु हो गयी।\n", "id": "189947", "title": "पाँडु"}
{"url": "https://hi.wikipedia.org/wiki?curid=189950", "text": "सुरथ\n\nसुरथ महाभारत का एक पात्र है। वह दुर्योधन की बहन दुःशला एवं बहनोई जयद्रथ का पुत्र था।\n", "id": "189950", "title": "सुरथ"}
{"url": "https://hi.wikipedia.org/wiki?curid=189951", "text": "फ्रेडरिक केलनर\n\nआगस्त फ्रेडरिक केलनर (फरवरी १, १८८५ - नवम्बर ४, १९७०) जर्मनी के एक जस्टिस इंस्पेक्टर थे।\nवह एक सामाजिक डेमोक्रेट था। वह नाजियों के खिलाफ अभियान चलाया। वह WWII के दौरान एक गुप्त डायरी में लिखा था। \n\n\n", "id": "189951", "title": "फ्रेडरिक केलनर"}
{"url": "https://hi.wikipedia.org/wiki?curid=189960", "text": "ग्लाइडर\n\nग्लाइडर वायुयान वायु से भारी, यान होते हैं, जिन्हें उड़ान में उनकी लिफ्टिंग सतहों पर होने वाले वायु के गतिक प्रतिक्रिया द्वारा बल मिलता है। इस प्रकार ये यान उड़ान के लिये किसी मोटर या इंजन पर निर्भर नहीं होते हैं। अधिकतर इस प्रकार के यान इंजन रहित उड़ानों हेतु प्रयोग किये जाते हैं। कुछ ग्लाइडरों में इंजन भी लगे होते हैं, जिनसे उड़ान को लंबित किया जा सकता है। \n\n\n", "id": "189960", "title": "ग्लाइडर"}
{"url": "https://hi.wikipedia.org/wiki?curid=189980", "text": "सुशील चंद्रभान तिवारी\n\nसमुचे ब्रम्हांड मे एक पृथ्वी, जहा एक एसा देश भारत, उत्तर प्रदेश के आजमगढ जिला मे एक गाव है! गालिवपुर, जहा श्री कन्हई तिवारी के पुत्र, श्री राम उदय तिवारी, के ज्येस्ठ पुत्र श्री चन्द्र्भान तिवारी, अपनी किस्मत आजमाने के लिये उत्तर प्रदेश का दामन त्याग कर मुंबइ शहर आ गये जहा उन्हे महनगर टेलीफोन निगम मे नौकरी मिली, उसके कई सालो बाद दि, ३१ दिसम्बर १९८५ को दिन मे १२ बजकर १५ मि पर घाट्कोपर के सर्वोदय हास्पीटल मे कोइ नया अपनी किस्मत आजमाने के लिये आ गया जिसका नाम था \n\nआगे इनके बारे मे और जानकारी देंगे \nआज यह हमारे बीच सुशील ट्रान्स्पोर्ट कम्पनी के मालिक के नाम से जाने जाते है। \nसुर्यानगर पवइ रोड विट्रम ग्लास कम्पनी के पीछए यादव किराना स्टोर विखरोली \nमुंबई ४०००८३\nदूरभाष : ९८७०२२३७४०/४४", "id": "189980", "title": "सुशील चंद्रभान तिवारी"}
{"url": "https://hi.wikipedia.org/wiki?curid=189981", "text": "शुकदेव\n\nशुकदेव महाभारत काल के मुनि थे। वे वेदव्यास जी के पुत्र थे। वे बचपने में ही ज्ञान प्राप्ति के लिये वन में चले गये थे। इन्होने ही परीक्षित को श्रीमद्भागवत पुराण सुनाया था। शुक देव जी ने व्यास जी से महाभारत भी पढा था और उसे देवताओ को सुनाया था। ये मुनि कम अवस्था में ही ब्रह्मलीन हो गये थे।\n\nशुकदेव के जन्म के बारे में यह कहा जाता है कि ये महर्षि वेद व्यास के अयोनिज पुत्र थे और यह बारह वर्ष तक माता के गर्भ में रहे। कथा कुछ इस प्रकार है। भगवान शिव, पार्वती को अमर कथा सुना रहे थे। पार्वती जी को कथा सुनते-सुनते नींद आ गयी और उनकी जगह पर वहां बैठे एक शुक ने हुंकारी भरना प्रारम्भ कर दिया। जब भगवान शिव को यह बात ज्ञात हुई, तब उन्होंने शुक को मारने के लिये दौड़े और उसके पीछे अपना त्रिशूल छोड़ा। शुक जान बचाने के लिए तीनों लोकों में भागता रहा, भागते-भागते वह व्यास जी के आश्रम में आया और सूक्ष्मरूप बनाकर उनकी पत्नी के मुख में घुस गया। वह उनके गर्भ में रह गया। ऐसा कहा जाता है कि ये बारह वर्ष तक गर्भ के बाहर ही नहीं निकले। जब भगवान श्रीकृष्ण ने स्वयं आकर इन्हें आश्वासन दिया कि बाहर निकलने पर तुम्हारे ऊपर माया का प्रभाव नहीं पड़ेगा, तभी ये गर्भ से बाहर निकले और व्यासजी के पुत्र कहलाये। गर्भ में ही इन्हें वेद, उपनिषद, दर्शन और पुराण आदि का सम्यक ज्ञान हो गया था।\n\nजन्म लेते ही ये बाल्य अवस्था में ही तप हेतु वन की ओर भागे, ऐसी उनकी संसार से विरक्त भावनाएं थी। परंतु वात्सल्य भाव से रोते हुए श्री व्यास जी भी उनके पीछे भागे। मार्ग में एक जलाशय में कुछ कन्याएं स्नान कर रही थीं, उन्होंने जब शुकदेव जी महाराज को देखा तो अपनी अवस्था का ध्यान न रख कर शुकदेव जी का आशीर्वाद लिया। लेकिन जब शुकदेव के पीछे मोह में पड़े श्री व्यास वहां पहुंचे तो सारी कन्याएं छुप गयीं। ऐसी सांसारिक विरक्ति से शुकदेव जी महाराज ने तप प्रारम्भ किया।\n\nजिस जगह शुकदेव जी महाराज ब्रह्मलीन हुए थे वर्तमान समय में वह जगह हरियाणा में कैथल के गाॅंव सजूमा में है।\n", "id": "189981", "title": "शुकदेव"}
{"url": "https://hi.wikipedia.org/wiki?curid=189983", "text": "पतियूर देवी मंदिर\n\nपतियूर देवी मंदिर केरल में एक पुराना मंदिर का नाम है, परशुराम के निर्माणित 108 मंदिरों में एक जैसे कहा और माना जाता है।\n", "id": "189983", "title": "पतियूर देवी मंदिर"}
{"url": "https://hi.wikipedia.org/wiki?curid=189991", "text": "जीवाणु एवं विषाणु मे अन्तर\n\n", "id": "189991", "title": "जीवाणु एवं विषाणु मे अन्तर"}
{"url": "https://hi.wikipedia.org/wiki?curid=189993", "text": "मज़हर क्रास्निकी\n\nमज़हर क्रास्निकी (1931 में) का जन्म, एक न्यूजीलैंड मुस्लिम समुदाय के नेता है। वह Kosova में एक मुस्लिम अल्बानियाई परिवार के लिए पैदा हुआ था और 1951 में न्यूजीलैंड के लिए चले गए। Krasniqi 1979 में न्यूजीलैंड के इस्लामी संगठनों के संघ के पहले राष्ट्रपति और मानवाधिकार कार्यकर्ता थी।\n\n", "id": "189993", "title": "मज़हर क्रास्निकी"}
{"url": "https://hi.wikipedia.org/wiki?curid=189995", "text": "इतालवी साहित्य\n\nइटली में मध्ययुग में जिस सयम मोंतेकास्सीनो जैसे केंद्रों में लातीनी में अलंकृत शैली में पत्र लिखने, अलंकृत गद्य लिखने (आर्तेस दिक्तांदी, अर्थात् रचनाकला) की शिक्षा दी जा रही थी उस समय विशेष रूप से फ्रांस में तथा इटली में भी नवीन भाषा में कविता की रचना होने लगी थी। अलंकृत लययुक्त मध्ययुगीन लातीनी का प्रयोग धार्मिक क्षेत्र तथा राजदरबारों तक ही सीमित था, किंतु रोमांस बोलियों में रचित कविता लोक में प्रचलित थी। चार्ल्स मान्य तथा आर्थर की वीरगाथाओं को लेकर फ्रांस के दक्षिणी भाग (प्रोवेंसाल) में 12वीं सदी में प्रोवेंसाल बोली में पर्याप्त काव्यरचना हो चुकी थी। प्रोवेंसाल बोली में रचना करनेवाले दरबारी कवि (त्रोवातोरी) एक स्थान से दूसरे स्थान पर आश्रयदाताओं की खोज में घूमा करते थे और दरबारों में अन्य राजाओं का यश, यात्रा के अनुभव, युद्धों के वर्णन, प्रेम की कथाएँ आदि नाना विषयों पर कविताएँ रचकर यश, धन एवं सम्मान की आशा में राजा रईसों के यहाँ उन्हें सुनाया करते थे। इतालवी राजदरबार से संबंध रखनेवाला पहला दरबारी कवि (त्रोवातोरे) रामवाल्दो दे वाकेइरास कहा जा सकता है जो प्रावेंसा (फ्रांस) से आया था। इस प्रकार के कवियों के समान उसकी कविता में भी प्रेम, हर्ष, वसंत तथा हरे भरे खेतों और मैदानों का चित्रण है तथा भाषा मिश्रित है। सावोइया, मोंफेर्रातो, मालास्पीना, एस्ते और रावेन्ना के रईसों के दरबारों में ऐसे कवियों ने आकर आश्रय ग्रहण किया था। इटली के कवियों ने भी प्रावेंसाल शैली में इस प्रकार की काव्यरचना की। सोरदेल्लो दी गोइतो (मूत्यु 1270 ई.), लांफ्रोको क्वीगाला, पेरचेवाल दोरिया जैसे अनेक इतालवी त्रोवातोरी कवि हुए। दी गोइतो का तो दांते ने भी स्मरण किया है। इतालवी काव्य का आरंभिक रूप त्रोवातोरी कवियों की रचनाओं में मिलता है।\n\nइतालवी साहित्य के प्राचीनतम उदाहरण पद्यबद्ध ही मिलते हैं। 12वीं 13वीं सदी की धार्मिक पद्यबद्ध रचनाएँ तत्कालीन लोकरुचि की परिचायक हैं। धार्मिक आंदोलनों में आसीसी के संत फ्रांचेस्को (1182-1226) के व्यक्तित्व ने जनसामान्य के हृदय का स्पर्श किया था। ऊंब्रिया की बोली में रचित उनका सरल भावुकतापूर्ण गीत इल-कांतीको दी फ्राते सोले (सूर्य का गीत) तथा उनके अनुयायी ज्याकोमीको दा वेरोना की पद्यरचना दे जेरूसलेम चेलेस्ती (स्वर्गीय जेरूसलेम) तथा 13वीं सदी में रचित लाउदे (धार्मिक नाटकीय संवाद) इन सबमें लोकरुचि की धार्मिक भावना से युक्त कविता का स्वरूप मिलता है। उत्तरी इटली के ऊगोच्योने दा लोदी की धार्मिक नैतिक कृति लव्रो (पुस्तक), गेरारदो पेतेग का सुभाषित संग्रह (नोइए), वोनवेसीन देल्ला रोवा (मृत्यु 1313 ई. के लगभग) का नैतिक पद्यसंग्रह क्रोंत्रास्ती (विषमताएँ), त्रात्तातो देई मेसी (महीनों का परिचय-बारहमासा जैसा), लीव्रो देल्ले त्रे स्क्रीतूरे (तीन लेखों की पुस्तक) प्रसिद्ध कृतियाँ हैं। इतालवी साहित्य को लययक्त पद्य इसी धारा ने प्रदान किया। इस काल में लोकगीत तथा मसखरों की पद्यबद्ध हल्के हास्य से युक्त रचनाएँ भी इतालवी साहित्य के विकास की दृष्टि से महत्वपूर्ण हैं। विवाहदि विभिन्न अवसरों पर गाए जानेवाले लोकनृत्य नाट्य का अच्छा उदाहरण बोलोन का अवावील का गीत है। लोक में प्रचलित इस काव्यधारा ने शिष्ट कवियों के लिए काव्य के नमूने प्रस्तुत किए। इसी प्रकार का एक रूप ज्यूल्लारी राजा रईसों के दरबारों में घूमा करते थे और स्वरचित तथा दूसरों की हास्यप्रधान रचनाओं को सुनाकर मनोरंजन किया करते थे। ऐसी रचनाओं में तोस्काना का साल्वा लो वेस्कोवो सेनातो (12वीं सदी, पीसा के आर्चबिशप की प्रशंसा) इतालवी साहित्य के प्राचीनतम उदाहरणों में से माना जाता है। सिएना के मसखरे (भाँड़) रूज्येरी अपूलिएसे (13वीं सदी का पूर्वार्ध) की रचनाएँ वांतो (अभिमान), व्यंग्यकविता पास्स्योने उल्लेखनीय हैं। लोककाव्य और शिष्ट साहित्यिक कविता के बीच की कड़ी मसखरों की कविताएँ तथा धार्मिक नैतिक पद्यबद्ध रचनाएँ प्रस्तुत करती हैं। किंतु इतालवी साहित्य का वास्तविक आरंभ सिसिली के सम्राट् फेदेरीको द्वितीय के राजदरबार के कवियों से हुआ।\n\nफेदेरीको द्वितीय (1194-1250) तथा मानफ्रेदी (मूत्यु 1266 ई.) के राजदरबारों में कवियों तथा विद्धानों का अच्छा समागम था। उनके दरबारों में इटली के विभिन्न प्रांतों से आए हुए अनेक कवि, दार्शनिक, संगीतज्ञ तथा नाना शास्त्रविशारद थे। इन कवियों के सामने प्रावेंसाल भाषा तथा त्रोवातोरी कवियों के नमूने थे। उन्हीं आदर्शों को सामने रखकर इन कवियों ने सिसली की तत्कालीन भाषा में रचनाएँ कीं। विषय, व्यक्त करने का ढंग, प्रवृत्तियों आदि अनेक की समानताएँ इन कवियों की कविताओं में मिलती हैं। इनमें से पिएर देल्ला विन्या, आर्रीगो तेस्ता द\"अक्वीनो (जेनोवा निवासी), ज्याकोमो दा लेंतीनो तथा सम्राट् के पुत्र एँजो के नाम प्रसिद्ध हैं। इन्होंने साहित्यिक भाषा को एकरूपता दी। वेनवेंतो के युद्ध (1266 ई.) के पश्चात् सिसिली से साहित्यिक केंद्र उठकर तोस्काना पहुँचा। फ्लोरेंस का राजनीतिक महत्व भी इसके लिए उत्तरदायी था। वहाँ प्रेमपूर्ण विषयों के गीतिकाव्य की रचना पहले से ही प्रचलित थी। त्रोवातोरी कवियों का प्रभाव पड़ा चुका था। फ्लोरेंस की काव्यधारा में सबसे प्रधान कवि गुइत्तोने द\"आरेज्जो (1225-94) है। इसने अनेक कवियों को प्रभावित किया। वोनाज्यूतां दा लूका, क्यारो दावांजाती आदि इस धारा के कवियों ने फ्लोरेंस में काव्य की ऐसी भूमि तैयार की जिसपर आगे चलकर सुंदर काव्यधारा प्रवाहित हुई। इस युग की रुचि पर प्रभाव डालनेवाला लेखक ब्रूनेत्तो लातीनी (1220-1293) था जिसका स्मरण दांते ने अपनी कृति में किया है। उनकी रूपक काव्यकृति तेसोरेत्तो (खजाना) में अनेक विषयों पर विचार किया गया है।\n\nप्रेम की भावना से प्रेरित होकर कोमल पदावली में लिखने वाले कवियों की काव्यधारा का दांते ने \"दोल्चे स्तील नुओवो\" (मीठी नई शैली) नाम दिया। इस काव्यधारा का प्रभाव आगे की कई पीढ़ियों के कवियों पर पड़ता रहा। इस नई काव्यधारा के प्रवर्तक बोलोन के गुइदो गुइनीचेल्ली (1230-1276) माने जाते हैं। गूइदो कावाल्कांती (1252-1300) का गीत दोन्ना में प्रेगा पेर्के इओ वोल्या दीरे (महिला मेरी प्रार्थना क्यों करती है, मैं कहना चाहता हूँ) इस काव्यधारा का उत्कृष्ट उदाहरण माना जाता है। कावालवांती वास्तव में प्रेम-काव्य-धारा का दांते के पूर्व सबसे बड़ा प्रतिनिधि कवि है। लायो ज्यान्नी, ज्यान्नी आल्फानी, चीनो दा पिस्ताइया (1270-1336), दीनो फ्रेस्कोवाल्दी (मृत्यु 1316 ई.) इस धारा के अन्य कवि हैं।\n\n13वीं सदी में कविता की प्रधानता रही। गद्य अपेक्षाकृत कम लिखा गया। सिएना के हिसाबखातों में प्रयुक्त गद्य के उदाहरण तथा कुछ व्यापारिक पत्रों के अतिरक्त मार्को पोलो की यात्राओं का विवरण इल मिलियोवे, कहानीसंग्रह नोवेल्लीनो तथा धार्मिक और नेतिक विषयों पर लिखे गए पत्रों-ले लैत्तेरे-का संग्रह, कथासंग्रह लीव्रोदेई सेत्ते सावी आदि उल्लेखनीय गद्यरचनाएँ हैं। इन रचनाओं में लोक में प्रचलित सहज गद्य तथा कृत्रिम गद्यशैली दोनों रूप मिलते हैं।\n\nनई मीठी शैली काव्यधारा के साथ ही एक और धारा प्रवाहित हो रही थी जिसमें साधारण श्रेणी के लोगों के मनोरंजन की विशेष सामग्री थी। खेलों, नृत्यों, साधारण रीति रिवाजों को ध्यान में रखकर ये कविताएँ लिखी जाती थीं। फोल्गोरे दा सान जिमीनियानो (दरबारी कवि) ने दिनों, महीनों, उत्सवों को लक्ष्य करके कई सॉनेट लिखे हैं। ऐसा ही कवि चेक्को ऑजियोलिएरी है, इसका प्रसिद्ध सॉनेट है-स\"2--\" फोस्से फोको, अरदेरेइ ल\" मोंदो (अगर मैं आग होता तो संसार को जला देता)। इसी धारा में बुद्धिवादी उपदेशक कवि वोनवेसीन दा रीवा आदि रखे जा सकते हैं। धार्मिक साहित्य की दृष्टि से याकोपोने दा तोदी भी स्मरणीय हैं।\n\nदांते, पेत्रार्का, बोक्याच्यो-मीठी नई शैली का पूर्णतम विकास तथा इतालवी साहित्य का बहुमुखी विकास इन तीन महान साहित्यकारों की कृतियों में मिलता है। इतालवी साहित्य के सर्वश्रेष्ठ कवि हैं दांते अलिघिएरी (1265-1321)। दांते की प्रतिभा अपने समकालीन साहित्यकारों में नहीं, विश्वसाहित्य के सब समय के काव्यों में बहुत ऊँची है। समकालीन संस्कृति को आत्मसात् करके उन्होंने एक नया मोड़ दिया। उनका जीवन काफी घटनापूर्ण रहा। उनकी कविता का प्रेरणास्रोत उनकी प्रेमिका बेआत्रीचे थी। वीता नोवा (नया जीवन) के अनेक गीत प्रेमविषयक हैं। यह प्रेम आदर्शवादी प्रेम है। बेआत्रीचे की मृत्यु के बाद दांते का प्रेम जैसे एक नवीन कल्पना और सौंदर्य से युक्त हो गया था। वीता नोवा के गीतों में कल्पना, संगीत, आश्चर्य सबका सुंदर समन्वय है। इसी के समान अप्रौढ़ कृति इल कोंवीवियो (सहपान) है जिसमें इतालवी गद्य का प्रथम सुंदर उदाहरण मिलता है। इस कृति में दांते ने कुछ गीतों का व्याख्या की है, वे अलग भी ले रीमे में मिलते हैं। इतालवी भाषा पर लातीनी में दांते की कृति दे वुल्गारी एलोक्वेंतिया है। दांते की राजनीतिक विचारधारा का परिचय उनकी लातीनी कृति मोनार्किया में मिलता है। इन छोटी कृतियों के साथ ही उनके पत्रों-ले एपोस्तोले-आदि का भी उल्लेख किया जा सकता है। किंतु दांते और इतालवी साहित्य की सबसे श्रेष्ठ कृति कोम्मेदिया (प्रहसन) है। कृति के इन्फेर्नो (नरक), पुरगातोरिओ (शुद्धिलाक) और पारादीसो (स्वर्ग), तीन खंडों में 100 कांती (गीत) हैं। कोम्मेदिया एक प्रकार से शाश्वत मानव भावों के इतिहास का महाकाव्य है। दांते ने अपना परिचित सारा ऐतिहासिक, धार्मिक, दार्शनिक जगत् उसमें रख दिया है। इतिहास, कल्पना, धर्म आदि क्षेत्रों में व्यक्त कोम्मेदिया में मिलते हैं। कोमल, पुरुष, करुण, नम्र, भयानक, गर्व, अभिमान, दर्प, हास्य, हर्ष, विषाद आदि सभी भाव कोम्मेदिया में मिलते हैं और साथी अत्यंत उत्कृष्ट काव्य। मानव संस्कृति का यह एक अत्यंत उच्च शिखर है। इतालवी भाषा का इस कृति के द्वारा दांते ने रूप स्थिर कर दिया। कृति के प्रति श्रद्धा के कारण उसके साथ दिवीना (दिव्य) नाम जोड़ दिया गया। दिवीना कोम्मेदिया का प्रभाव इतालीय जीवन पर अभी भी बहुत है।\n\nफ्रांचेस्को पेत्रार्का (1304-1375) को इटली का पहला मानवतावादी तथा नवीन धारा का पहला गीतिकवि कहा जा सकता है। प्राचीन लातीनी साहित्य का उसने गंभीर अध्ययन और यूरोप के अनेक देशों का भ्रमण किया था। अपने समय के अनेक प्रसिद्ध व्यक्तियों से उसका परिचय था। साहित्य और संस्कृति के क्षेत्र में जिस प्रकार पेत्रार्का प्राचीनता का पक्षपाती था, राजनीति के क्षेत्र में भी प्राचीन राम के वैभव का वह प्रशंसक था। प्राचीन लातीनी कवियों की शैली पर पेत्रार्का ने अनेक ग्रंथ लातीनी में लिखे-ल\"आफ्रीका लातीनी में लिखा प्रधान काव्य है। लातीनी गद्य में भी पेत्रार्का ने प्रसिद्ध पुरुषों की जीवनियाँ-दे वीरीस इलुस्त्रीवुस, धार्मिक प्रवचन-इल सेक्रेतुम तथा अन्य अनेक ग्रंथ लिखे। पेत्रार्का की इतालवी भाषा में लिखित गीति ले रीमे, कॉजोंनिएरे तथा ई त्रियोंफी है। लाउरा नामक एक युवती पेत्रार्का की प्रेयसी थी। इस प्रेम ने पेत्रार्का को अनेक गीत लिखने की प्रेरणा प्रदान की। कांजोनिएरे को पेत्रार्का के प्रेम का इतिहास कहा जा सकता है। रीमे में प्रेम, राजनीति, मित्रों तथा प्रशंसकों के विषय में कविताएँ हैं। त्रियोंफी रूपक काव्य है जिसे पेत्रार्का अंतिम रूप नहीं दे सका। प्रेम, मृत्यु, यश, काल, शाश्वतता जैसे विषयों पर रचनाएँ की गई हैं। पेत्रार्का की रचनाओं में सतर्क कलाकार के दर्शन होते हैं। बाह्म रूप को सजाकर रखने में वह अद्वितीय कवि है। उसकी समस्त गीतिरचनाएँ अपनी आत्मा से ही जैसे बातचीत का रूप हों। वास्तविकता या वर्णनात्मकता का उनमें प्राय: अभाव है। भाषा का रूप ऐसा सजाकर रखा है कि उनकी भाषा आधुनिक प्रतीत होती है।\n\nज्योवान्नी बोक्काच्यो (1313-1375) भी प्राचीनता का प्रशंसक और लातीनी का अच्छा ज्ञाता था। पेत्रार्का को बोक्काच्यो बड़ी श्रद्धा और प्रेम से देखता था। दोनों बड़े मित्र थे किंतु पेत्रार्का के समान विद्वान् तथा गंभीर विचारक बोक्काच्यो नहीं था। उसने गद्य पद्य दोनों में अच्छी रचना की। इतालवी गद्य साहित्य की प्रथम गद्यकथा फीलोकोलो में स्पेन के राजकुमार फ्लोरिओ और व्यांचीफियोरे की प्रेमकथा है। फीलोस्त्रातो (प्रेम की विजय) पद्यबद्ध कथाकृति है। तेसेइदा पहली इतावली पद्यबद्ध प्रेमकथा है जिसमें प्रेम के साथ युद्धवर्णन भी है। निन्फाले द\" अमेतो गद्यकाव्य है जिसमें बीच बीच में पद्य भी हैं। इसमें पशुचारक अमेतो की कल्पित प्रेमकहानी है जिसे रूपक का रूप दे दिया गया है। इसे पहली इतालवी पशुचारक प्रेमकथा कहा जा सकता है। फियामेता भी एक छोटी प्रेमकथा है जिसमें नायिका उत्तम पुरुष में अपनी प्रेम कथा कहती है। इस गद्यकृति में बोक्काच्यो ने प्रेम की वेदना का बड़ा सूक्ष्म चित्रण किया है। लघु कृतियों में निन्फाले फिएसोलानो सुंदर काव्यकृति है। बोक्काच्यो की सर्वप्रसिद्ध तथा प्रौढ़ कृति देकारमेरोन (दस दिन) है। कृति में सौ कहानियाँ हैं, जो दस दिनों में कही गई हैं। फ्लारेंस की महामारी के कारण सात युवतियाँ और तीन युवक शहर से दूर एक भग्न प्रासाद में ठहरते हैं और इन कहानियों को कहते सुनते हैं। ये कहानियाँ बड़े ही कलात्मक ढंग से एक दूसरी से जुड़ी हुई हैं। कृति में सुदंर वर्णन है। प्रत्येक कहानी कला का सुंदर नमूना कही जा सकती है। कुद कहानियाँ बहुत श्रृंगारपूर्ण हैं। भाषा, वर्णन, कला आदि की दृष्टि से देकामेरोन् अत्यंत उत्कृष्ट कृति हैं। इतालवी साहित्य में बहुत दिनों तक दिवीना कोम्मेदिया तथा देकामेरान् के अनुकरण पर कृतियाँ लिखी जाती रहीं। बोक्काच्यो ने लातीनी में भी अनेक कृतियाँ लिखी हैं तथा वह इटली का पहला इतिहासलेखक कहा जा सकता है। दांते का वह बड़ा प्रशंसक था; दांते की प्रशंसा में लिखी कृति त्रात्तातेल्लो इन लाउदे दी दांते (दांते की प्रशंसा में प्रबंध) तथा इल कोमेंते (टीका) दांते को समझने के लिए अच्छी कृतियाँ हैं।\n\n14वीं सदी के अन्य साहित्याकारों में राजनीति से संबंधित पद्यरचयिता तथा गीतिकार फाज्यो देल्यी ऊवेरती अपने प्रबंधात्मक काव्य दीत्तामोंदो (संसारनिर्देश) के लिए प्रसिद्ध हैं। प्रेमादि भावों को लेकर कविता करनेवाले अंतोनियो बेक्कारी, सीमोने सेरदीनी, फ्रांक्रो साक्केत्ती (1330-1400), धार्मिक धारा में किसी अज्ञात लेखक की कृति ई फियोरेत्ती दी सान फ्रांचेस्को (संत फ्रांसिस की पुष्पिकाएँ) तथा याकोपो पासावांती की कृतियाँ, सांता कातेरिना का सीएन्न (1347-1380) के धार्मिक पत्र उल्लेखनीय हैं। समसामयिक परिस्थिति पर प्रकाश डालनेवाले विवरणों के लेखकों में दीनों कांपायी (1255-1324) तथा ज्योवान्नी विल्लानी (मृत्यु 1348 ई.) प्रसिद्ध हैं। विल्लानी ने अपने समय की अनेक रोचक सूचनाएँ दी हैं।\n\n15वीं सदी में मानववाद के प्रभाव के कारण इतालवी साहित्य के स्वच्छंद विकास में बाधा पड़ गई। पेत्रार्का के पहले ही प्राचीन युग के अध्येता अल्बेरतीनो मूस्सातो मानववाद की नींव डाल चुके थे। इनका मत था कि मानव आत्मा के सबसे अधिकारी अध्येता प्राचीन थे, उन प्राचीनों की कृतियों का अध्ययन मानववाद है। इस परंपरा के कारण प्राचीन लातीनी रचनाओं, इतिहास आदि का अध्ययन, भाषाओं का अध्ययन तो हुआ, लेकिन इतालवी के स्थान पर लातीनी में रचनाएँ होने लगीं जिनमें मौलिकता बहुत कम रह गई। सभी लेखक प्राचीन मूल साहित्य की ओर मुड़ गए और उसकी शैली की नकल करने लगे। पेत्रार्का से प्रभावित कोलूच्यो सालूताती, ग्रीक और लातीनी रचनाओं के अध्येता, संग्रहकर्ता नीक्कोलो निक्कोली, दार्शनिक प्रबंध और पत्रलेखक पोज्यो ब्राच्यलीनी भाषा, दर्शन, इतिहास पर लिखनेवाले लोरेंजो वाल्ला आदि प्रमुख लेखक हैं। इटली से यह नई धारा यूरोप के अन्य देशों में भी पहुँची और देशानुकूल इसमें परिवर्तन भी हुए। साहित्य के नए आदर्शो का भी मानववादियों ने प्रचार किया। फ्रांचेस्को फीलेल्फो (1398-1481) इस नए साहित्यिक समाज का 15वीं सदी का अच्छा प्रतिनिधि कहा जा सकता है। मानववादी धारा के कवियों का आदर्श प्राचीन कवियों की की रचनाएँ ही थीं, प्रकृति या समसामयिक समाज का इनके लिए कोई महत्व नहीं था, किंतु 15वीं सदी के उत्तरार्ध में अनेक साहित्यिक व्यक्तित्व हुए जिनमें से जीरोलामो सावोनारोला (1452-1498) कवि, लूइजी पुलची (1432-1484) सामान्य श्रेणी के हैं। पुलची का नाम उनकी वीरगाथात्मक कृति मोर्गाते के कारण अमर हैं। पुलची की कृति के समान ही मांतेओ मारिआ बोइयार्दो (1441-1494) की कृति ओरलांदो इन्नयोरातो (आसक्त ओरलांदो) हैं। यद्यपि कृति में प्राचीनता की जगह जगह छाप है, तथापि उसमें पर्याप्त प्रवाह और सजीवता है। अपनी सदी का यह सबसे उत्तम प्रेमगीति-काव्य है। कार्लोमान्यो (चार्लीमैग्ना) से संबंधित कथाप्रवादों से कृति का विषय लिया गया है। कृति अधूरी रह गई थी जिसे आरिओस्तो ने पूरा किया। ओरलांदो और रिनाल्दो दो वीर योद्धा थे जो कार्लोमान्यो की सेना में थे। वे दोनों आंजेलिका नामक सुंदरी पर अनुरक्त हो जाते हैं। यही प्रेमकथा नाना अन्य प्रसंगों के साथ कृति का विषय हैं। फ्लोरेंस का रईस लोरेंजो दे\" मेदीची उपनाम इल मान्यीफिको (भव्य) (1449-1492) इस आधी सदी का महत्वपूर्ण व्यक्तित्व है। राजनीति तथा साहित्यजगत् दोनों में ही उसने सक्रिय भाग लिया। उसने स्वयं अनेक कृतियाँ लिखीं तथा अनेक साहित्यकों को आश्रय दिया। उनकी कृतियों में गद्य में लिखी प्रेमकथा कोतेंतो, पद्यबद्ध प्रेमकथाएँ-सेल्वे द\" अमोरे (प्रेम का वन), आंब्रा, आखेटविषयक कविता काच्चा कोल फाल्कोने (गीध के साथ शिकार), आमोरी दी वेनेरे ए दी मारते (वेनस तथा मार्स का प्रेम) तथा बेओनी काव्यप्रसिद्ध कृतियाँ हैं। मान्यीफिको की प्रतिभा बहुमुखी थी। आंजेलो आंब्रोजीनी उपनाम पोलीत्सियानो (1454-1494) ने ग्रीक और लातीनी में भी रचनाएँ कीं। इतालवी रचनाओं में स्तांजे पेर ला ज्योस्त्रा (फ्लोरेंस के ज्योस्त्रा उत्सव की कविताएँ), संगीत-नाटच-कृति ओरफेओ तथा कुछ कविताएँ प्रधान हैं। पोलित्सियानो की सभी कृतियों का वातावरण प्राचीनता की याद दिलाता है। गद्यलेखकों में लेओन बातीस्ना आल्वेरती, लेओनारदो द\" विंची (1452-1519), वेस्पासियानो द\" विस्तीच्ची, मांतेओ पाल्मिएरी तथा गद्यकाव्य के क्षेत्र में याकोपो सान्नाज्जारो प्रधान हैं। उसकी कृति आर्कादिया की प्रसिद्धि सारे यूरोप में फैल गई थी। इस सदी में बुद्धिवादी आंदोलन के फलस्वरूप इटली में फ्लोरेंस, रोम, नेपल्स में अकादमियों की स्थापना हुई। मानववादी धारा के ही फलस्वरूप वास्तव में पुनर्जागरण (रिनेशाँ) का विकास इटली में हुआ। अरस्तू के पोएटिक्स के अध्ययन के कारण साहित्य और कला के प्रति दृष्टिकोण कुछ कुछ बदला।\n\n16वीं सदी में इटली की स्वाधीनता चली गई, किंतु साहित्य और संस्कृति की दृष्टि से यह सदी पुनर्जागरण के नाम से विख्यात है। लातीनी और ग्रीक तथा प्राचीन साहित्य एवं इतिहास की खोज और अध्ययन करनेवाले पिएर, वेत्तारी, विंचेलो बोरघीनी, ओनोफ्रियो पानवीनियो जैसे अनेक विद्वान विभिन्न केंद्रो में कार्य कर रहे थे। लातीनी में साहित्य रचना भी इस सदी के पूर्वार्ध में होती रही, किंतु उसका वेग कम हो गया था। भाषा का स्वरूप भी बेंबो, कास्तील्योने, माक्यावेल्ली आदि ने फिर स्थिर कर दिया था। कविता, राजनीति, कला, इतिहास, विज्ञान सभी क्षेत्रों में एक नवीन स्फूर्ति 16वीं सदी में मिलती है। सदी के उत्तरार्ध में कुछ ह्रास के चिह्न अवश्य दिखने लगते हैं। पुनर्जागरण की प्रवृत्तियों की सबसे अच्छी अभिव्यक्ति लुदोविको आरिओस्तो (1474-1533) की कृति ओरलांदो फूरिओसी में हुई है। युद्धों और प्रणय का अद्भुत एवं आकर्षक ढंग से कृति में निर्वाह किया गया है। ओरलांदो का आंजेलिका के लिए प्रेम, उसका पागलपन और फिर शांति का जैसा वर्णन इस कृति में मिलता है वैसा शायद ही किसी अन्य इतालवी कवि ने किया हो। मध्ययुगीन वीरगाथाओं से कवि ने कथावस्तु ली होगी। कल्पना और कविता का बहुत ही सुंदर समन्वय इस कृति में मिलता है। सातीरे (व्यंग्य) आदि छोटी कृतियाँ आरिओस्तो की कला की दृष्टि से महत्वपूर्ण नहीं हैं। जिस प्रकार 16वीं सदी के काव्य का प्रतिनिधि ओरलांदो फूरिओसो है उसी प्रकार पुनर्जागरण युग की मौलिक, स्वतंत्र खुली तथा मानव प्रकृति के यथार्थ चित्रण से युक्त विचारधारा नीक्कोलो माक्यावेल्ली (1467-1527) की कृतियों में मिलती है। नवीन राजनीतिविज्ञान की स्थापना माक्यावेल्ली ने \"पिं्रचीपे\" (युवराज) तथा \"दिस्कोर्सी\" (प्रवचन) कृतियों द्वारा की। बहुत ही स्पष्टतापूर्वक तार्किक पद्धति से इन कृतियों में व्यवहारवादी राजनीतिक आदर्शो का विवेचन किया गया है। इन दो कृतियों में जिन सिद्धांतों का माक्यावेल्ली ने प्रतिपादन किया है उन्हीं की एक प्रकार से व्याख्या अन्य कृतियों में की है। \"देल्लार्ते देल्ला ग्वेर्रा\" (युद्ध की कला) में प्राय: उन्हीं सामरिक सैनिक बातों की विस्तार से चर्चा है जिनका पहली दो कृतियों में संकेत किया जा चुका है। \"ला वीता दी कास्त्रूच्यो (कास्त्रूच्यो का जीवन) भी ऐतिहासिक चरित्र है, जैसा \"प्रिचीपे\" में राजा का आदर्श बताया गया है। इस्तोरिए फियोरेंतीने (फ्लोरेंस का इतिहास) में इटली तथा फ्लोरेंस का इतिहास है। माक्यावेल्ली की विशुद्ध साहित्यिक कृतियों की भाषा तथा शैली भिन्न है। रूपककविता असीनो द\" ओरो (सोने का गधा), कहानी बेल्फागोर तथा प्रसिद्ध नाटयकृति मांद्रागोला की शैली साहित्यिक है। मांद्रोगोला पाँच अंकों में समाप्त 16 वीं सदी की प्रसिद्धतम (कोमेदी) नाटक कृति है और लेखक की महत्वपूर्ण रचना है। माक्यावेल्ली के सिद्धांतो को सामने रखकर यूरोप में बहुत चर्चा हुई। इतालवी में इतिहास और राजनीति के उन सिद्धांतों के आधार बनाकर इतिहास लिखनेवालों में सर्वश्रेष्ठ फ्रांचेस्को ग्विच्यार्दीनी (1493-1540) हैं। उन्होंने तटस्थता और यथार्थ, सुक्ष्म पर्यवेक्षदृष्टि का अपनी कृतियों--स्तोरिया द इतालिया तथा ई रिकोर्दी (संस्मरण)-में ऐसा परिचय दिया है कि इस काल के वे श्रेष्ठतम इतिहासलेखक माने जाते हैं। ई रिकोर्दी में उनके विस्तृत और गहन अनुभव का परिचय मिलता है। लेखक ने अनेक व्यक्तियों पर निर्णय तथा अनेक घटनाओं पर अपना मत दिया है। इसी तरह स्तोरिया द\" इतालिया में पुनर्जागरणकाल की इटली की विचारधारा की सबसे परिपक्व अभिव्यक्ति मिलती है। ग्विच्यार्दीनी सक्रिय राजदूत, कूटनीतिज्ञ और शासक थे। अपने जीवन से संबंधित दियारियो देल वियाज्जे इन स्पान्या (स्पेन यात्रा की डायरी), रेलत्सियोने दी स्पान्या (स्पेन का विवरण) जैसी अनेक कृतियाँ लिखी हैं। उल्लेख योग्य इतिहास और राजनीति विषयक अन्य साहित्य रचयिताओं में इस्तोरिए फियोरेंतीने (फ्लोरेंस का इतिहास) का लेखक बेर्नोर्दो सेन्यी, स्तोरिया द\" एउरोपा (यूरोप का इतिहास) का लेखक ज्यांबूल्लारी हैं। प्रसिद्ध कलाकारों की जीवनी लिखनेवालों में ज्योर्ज्यो वासारी (1511-1574) का स्थान महत्वपूर्ण है। अत्यंत सुंदर आत्मकथात्मक ग्रंथ लिखनेवालों में वेनवेनूतो चेल्लीनी का स्थान श्रेष्ठ है। इस सदी की प्रतिनिधि कृति बाल्दास्सार कास्तील्योने (1478-1529) की कोर्तेज्यानो (दरबारी) भी है जिसमें तत्कालीन आदर्श दरबारी जीवन तथा रईसी का चित्रण है। उच्च समाज में भद्रतापूर्ण व्यवहार की शिक्षा देनेवाली ज्योवान्नी देल्ला कासा की कृति गालातेओ भी सुंदर है। पिएतरो अरेतीनो (1492-1556) अपनी अश्लील शृंगाररचना राजिओनांमेंसी के कारण इस सदी के बदनाम लेखक हैं। स्त्रियों के आदर्श सौंदर्य का वर्णन अन्योले फीरेंजुओला (1493-1543) ने देल्ले वेल्लेज्जे देल्ले दोन्ने (स्त्रियों के सौंदर्य के विषय में) किया है।\n\nपुनर्जागरणकाल में इस प्रकार सभी के आदर्श रूपों के प्रस्तुत करने का प्रयास हुआ। काव्य, विशेषकर गीतिकाव्य का मौलिक रूप बहुत कम कवियों में मिलता है। ज्योवान्नी देल्ला काता, पिएतरो, प्रसिद्ध कलाकार माकेलांजेलो बुओनार्रोती (1475-1564), लुइजी लांसी\"ल्लो (1510-1568) की गीतिरचनाओं में इस काल की विशेषताएँ मिलती हैं। व्यंग्यपूर्ण तथा आत्मपरिचयात्मक कविता के प्रसंग में फ्रांचेस्को बेरनी (1498-1535), कथा और वर्णनकाव्यों के प्रसंग में आन्नीवाल कारो तथा नाटककारों में ज्यांबातीस्ता जीराल्दी, पिएतरो अरेतीनो तथा कथासाहित्य के क्षेत्र में आंयोलो फारेंजुओला, फोलेन्गो (1491-1544), उल्लेखनीय साहित्यिक हैं। पुनर्जागरणकाल की अंतिम महान साहित्यिक विभूति तोरक्वातो तास्सो (1544-1595) हैं। तास्सो की प्रारंभिक कृतियों में 12 सर्गो का प्रेम-वीर-काव्य रिनाल्दो, चरवाहे अमिता और अप्सरा सिल्विया की प्रेमकथा से संबंधित काव्य, अमिता तथा विभिन्न विषयों से संबंधित पद्य \"रीमे\" हैं। तास्सो को महत्व प्रदान करनेवाली उनकी सबसे प्रसिद्ध कृति \"जेरूसलेम्मे लीबेराता\" (मुक्त जेरूसलेम) है। कृति में गोफ्रेदो दी बूल्योने के सेनापतित्व में ईसाई सेना द्वारा जेरूसलेम को विजय करने की कथा है। यह एक प्रकार का धार्मिक भावना लिए हुए वीरकाव्य है। ताल्सो की लघुकृतियों \"दियालोगी\" (कथोपकथन) तथा लैतेरे (पत्र) में से पहली में नाना विषयों पर तर्कपूर्ण शैली में विचार किया गया है तथा दूसरी में लगभग 1,700 पत्रों में दार्शनिक और साहित्यिक विषयों पर विचार किया गया है। अंतिम कृतियों में जेरूसलेमे कोंक्विस्ताता, तोरितिमोंदो (दु:खांत नाटक) तथा काव्यकृति मोंदोक्रेआतो हैं।\n\nइस काल के उत्तरार्ध में प्रसिद्ध दार्शनिक लेखक ज्योर्दानो ब्रूनो (1548-1670), तोमास्सो कांपानेल्ला, प्रसिद्ध वैज्ञानिक गालीलेओ गालीलेई (1564-1642) वैज्ञानिक गद्य के लिए तथा राजनीति इतिहास को नया दृष्टिकोण प्रदान करने की दृष्टि से पाओलो सारपी उल्लेखनीय हैं।\n\n17वीं सदी इतालीय साहित्य का ह्रासकाल है। 16वीं सदी के अंत में ही काव्य में ह्रास के लक्षण दिखने लगे थे। नैतिक पतन तथा उत्साहहीनता ने उस सदी में इटली को आक्रांत कर रखा था। इस काल को बारोक्को काल कहते हैं। तर्कशास्त्र में प्रयुक्त यह शब्द साहित्य और शिल्प के क्षेत्र में अति सामान्य, भद्दी रुचि का प्रतीक है। इस युग में साहित्य के बाह्म रूप पर ही विशेष ध्यान दिया जाता था, ग्रीक रोमन कृतियों का भद्दा अनुकरण हो रहा था, कविता में मस्तिष्क् की प्रधानता हो गई थीं, अलंकारों के भार से वह बोझिल हो गई थी, एक प्रकार का शब्दों का खिलवाड़ ही प्रधान अंग हो गया था एवं कहने के ढंग ने ही प्रधान स्थान ले लिया था। इस काल के कवियों पर सबसे अधिक प्रभाव पड़ा ज्यांबातीस्ता मारोनो (1569-1625) का; इसी कारण इस धारा के अनेक कवियों को मारोनिस्ती तथा काव्यधारा को कभी कभी मारीनिज्म कहा जाता है। मारीनो ने प्राचीन काव्य से बिल्कुल संबंध नहीं रखा, प्राचीन परंपरा से संबंध एकदम तोड़ दिया और ग्वारीनी तथा तास्सो जैसे कवियों से प्रेरणा प्राप्त की। कविता को मारोनो बौद्धिक खेल समझता था। मारीनो की कृतियों में विविध विषयों से संबंधित कविताओं का संग्रह लीरा तथा बारोक युग का प्रतिनिध काव्य आदोने है। यह कृति लंबे लंबे 20 सर्गो में समाप्त हुई हैं। कृति में वेनेरे और चीनीरो की अलंकृत शैली में प्रेमकथा कही गई है। समसामयिकों ने इसे अदोने की कला का अद्भूत नमूना कहकर स्वागत किया और अनेक कवियों को इस कृति ने प्रभावित किया। कवियों में गाब्रिएल्लो-क्याबरेरा (1552-1638) फुलियो नेस्ती, फ्रांचेस्को ब्राच्योो लीनी (1566-1545) तथा कथासाहित्य और नाट्यसाहित्य के क्षेत्र में फेदेरीक़ो देल्ला वाल्ले (मृत्यु 1628), ज्योवान्नी देल्फीनो (मृत्यु 1619) आदि मुख्य हैं। इस सदी में बोलियों में भी काव्यरचना हुई। रोमानो में ज्यसेघे बेरनेरी आदि ने तथा हास्य-व्यंग्य-काव्य की ज्यांबातीस्ता बासीले (1575-1632) ने अच्छी रचनाएँ की। 17वीं सदी के अंतिम वर्षों तथा 18वीं के आरंभिक वर्षों में इटली की सांस्कृतिक विचारधारा में परिवर्तन हुआ, उसपर यूरोप की विचारधारा का प्रभाव पड़ा। किंतु इस विचारधारा के साथ इतालवी विचारकों की अपनी मौलिकता भी साथ में थी। 17वीं सदी के साहित्यिक ह्रास के प्रति इटली के विचारक स्वयं सतर्क थे। अत: नवीन विचाधारा को लेकर काफी वाद विवाद चला। काव्यरुचि को लेकर ज्यूसेफे ओरसी, आंतोन मारिया साल्वीनी, एयूस्ताकियो मांफ्रेदी आदि ने नवीन रुचि की स्थापना का प्रयत्न किया। ज्यान विंचेसो ग्रावीना (1664-1718), लूदोविको आंतोनियो मूरालोरी, आंतोनियो कोंती (1670-1749) आदि ने काव्यसमीक्षा पर ग्रंथ लिखकर नवीन मोड़ देने का प्रयत्न किया। इन्होंने यूरोप की तत्कालीन विचारधारा को इतालवी प्राचीन परंपरा के साथ समन्वित करने का प्रयत्न किया। इसी प्रकार इतिहास का भी नवीन दृष्टि से अध्ययन किया गया। साहित्य, इतिहास और काव्यसमीक्षा को नया मोड़ देनेवालों में इस सदी के सबसे प्रमुख विचारक ज्याँ बातीस्ता वीको (1668-1744) हैं। उनकी बेजोड़ कृति पिं्रचिपी दी शिएँजा नोवा (नए विज्ञान के सिद्धांत) में उनके गूढ़ विचार और गहन अध्ययन, चिंतन के परिणाम व्यक्त हुए हैं। कविता के लिए कल्पना आदि जिन आवश्यक तत्वों की उन्होंने चर्चा की उनका काव्यसमीक्षा तथा कवियों पर काफी प्रभाव पड़ा।\n\n17वीं सदी की कुरुचि को दूर करने के लिए रोम में कुछ लेखक और विद्वानों ने मिलकर \"आर्कादिया (ग्रीस के रमणीय स्थान आर्कादिया के नाम पर) नामक एक अकादमी की सन् 1690 में स्थापना की। आर्कादिया धीरे धीरे इटली की बहुत प्रसिद्ध अकादमी हो गई और उस समय के सभी कवि और लेखक उससे संपर्क रखते थे। परंपरा के भार से लदी कविता को आर्कादिया के कवियों ने एक नई चेतना प्रदान की। अनेक छोटे बड़े कवि आर्कादिया ने बनाए जिनमें एयूस्ताकियो मानफ्रेदी (1674-1739), फेरनांदो आंतोनियो गेदीनी (1684-1767), फ्रांचेस्को मारिया जानोत्ती (1692-1777), ज्याँ बातीस्ता ज़ापी (1667-1719), पाओलो रोल्ली, लुदोविको सावियोली, याकोपो वीतोरेल्ली आदि प्रमुख हैं। यद्यपि आर्कादिया ने कोई महान कवि उत्पन्न नहीं किया, किंतु फिर भी इस अकादमी ने ऐतिहासिक महत्व का यह सबसे बड़ा कार्य किया कि 17वीं सदी की काव्यसुरुचि को बदल दिया। आर्कादिया काल के प्रसिद्धतम लेखक पिएतरो मेतास्तासिया (1698-1782) ने इटली के रंगमंच को ऐसी कृतियाँ दीं जो कविता के बहुत समीप हैं। 18वीं सदी इटली में नाटक साहित्य की दृष्टि से बहुत समृद्ध है। येनास्तासियो ने अपने नाटकों के विषय इतिहास, लोककथा एवं ग्रीस रोम की धार्मिक अनुश्रुतियों से चुने। प्रेम और वीरता इसके नाटकों के प्रिय भाव हैं। अन्य लेखकों में दु:खांत नाटकों के लिए याकोपो नेल्ली तथा साहित्य में ज्याँ बातीस्ता कास्ती, पिएतरो क्यारी तथा विविध विषयों की सूचना से समन्वित संस्मरण लिखनेवाले प्रसिद्ध ज्योकोमो कासानोवा (1725-1798) उल्लेखनीय हैं। कासानोवा अपने मेम्वायर्स (संस्मरण) के लिए सारे यूरोप में प्रसिद्ध हैं। बोलियों में कविता लिखनेवालों में ज्योवान्नी मेली (1740-1815) की बूकोलिका प्रसिद्ध कृति है।\n\n18वीं सदी के उत्तरार्ध में इतालवी साहित्य पर यूरोपीय विचारधारा, विशेषकर फ्रांसीसी, का प्रभाव पड़ा; इसको इलूमिनिस्तिक विचारधारा नाम दिया गया है। फ्रांस से इलूमिनिस्म (बुद्धिवादीं) धारा सारे यूरोप में फैली। इटली में नवीन भावधारा के दो प्रधान केंद्र नेपल्स और मिलान थे। मिलान का केंद्र इटली की विशेष परिस्थितियों के समन्वय का भी पक्षपाती था। पिएतरों वेर्री (1728-1797) ने अपनी अनेक कृतियों द्वारा इस नवीन विचारधारा की व्याख्या की। इस विचारधारा की प्रवृत्तियों को लेकर काफ्फे नामक एक पत्र निकला जिसमें चेसारे बेस्कारिया (1738-1794) आदि इलूमिनिस्म के सभी प्रसिद्ध साहित्यकारों ने सहयोग दिया। इस धारा के प्रसिद्ध लेखक व्याख्यता फ़्रांचेस्को आल्गारोत्ती (1712-1764), गास्यारे रयाकार्लो गोज्जी, सावेरियों बेत्तीनेल्ली (1718-1808) तथा जूसेप्पे बारेत्ती (1719-1789) हैं। नई काव्यधारा के विषय में इन सभी ने कृतियाँ लिखीं। फ़्रांसीसी बुद्धिवाद के अनुकरण का इतालवी भाषा और शैली पर भी बुरा प्रभाव पड़ा। फ़्रांसीसी शब्दों, मुहावरों, वाक्यगठन आदि का अंधानुकरण होने के कारण इतालवी भाषा का स्वाभाविक प्रवाह रुक गया जिसकी आगे चलकर प्रसिद्ध कवि फोस्कोलो, लेयोपारदी, कारदूच्ची आदि सभी ने भर्त्सना की। आर्कादिया और इलूमिनिस्तिक धारा को जोड़नेवाले मध्यममार्गी सुप्रसिद्ध नाटककार कार्लो गोल्दोनी (1707-1793) हैं। मेतास्तिसियों के प्रहसनप्रधान नाटकों से भिन्न गोल्दोनी की नाटयकृतियाँ गंभीर कलापूर्ण है तथा उनसे भी महत्वपूर्ण उनका सुधारवादी दृष्टिकोण हैं। उनकी अनेक रचनाओं में से कुछ रोसमुंदा, ग्रीसेल्दा, गोंदोलिएरे वेनेत्सियान्यो, बोतेगा देल काफ्फे देल बूज्यार्दो, फामील्या देल्लांतीक्वारियों, रूस्तेगी हैं। मेम्वायर्स (संस्मरण) में उन्होंने रंगमंच आदि के संबंध में अपने विचार प्रकट किए हैं।\n\nज्यूसेप्पे पारीनी (1729-1791) की रचनाओं में नैतिक स्वर की प्रधानता है। अपने युग से वे बहुत प्रसन्न नहीं थे और उसकी आलोचना उन्होंने अत्यंत साहसपूर्वक की है। अपने समय के रईसों की पतित अवस्था पर उन्होंने अपनी दो काव्यकृतियों-मात्तीनो (प्रभात) और मेज्जोज्योरनो (दोपहर)--में कटु व्यंग्य किया है। पारीनी ने प्रसिद्ध गीत भी लिखे हैं-ल\"इंपोस्तूरा, इल वीसोन्यी। उनके प्रसिद्ध ओदों (ओड्स) में से ला वीता रूस्तीका, इल दोनो, आसिल्विया आदि हैं। व्यंग्यकाव्य का अच्छा उदाहरण इल ज्योर्नो (दिन) हैं जिसमें एक निठल्ले राजकुमार पर व्यंग्य किया गया है। इस सदी का सबसे बड़ा कवि तथा नाटककार वीत्तोरियो आल्फिएरी (1749-1803) है। आल्फिएरी एक ओर तो फ्रांसीसी बुद्धिवादियों से प्रभावित था, दूसरी ओर उसका ह्दय स्वच्छंदतावादी भावना से भरा हुआ था। उसके राजनीतिक विचारों का परिचय उसकी प्रारंभिक कृति देल्लीतीरान्नीदे से मिलता है। अन्य प्रारंभिक कृतियों में एत्रूरिया वेंदीकाता, सातीरे, मीसोगाल्लो हैं। रीमे में कवि की प्राय: सभी विशेषताएँ मिलती हैं। आल्फिएरी की दु:खांत नाटक कृतियों में उसके समय की विशेषताएँ तथा उसके व्यक्तिगत उत्साहभाव मिलते हैं। साउल, मीर्रा, आगामेन्नोने, ओत्तविया, मेरोपे, अंतीगोने, ओरेस्ते आदि प्रमुख रचनाएँ हैं। उसकी कृतियों में कार्य मंथर गति से बढ़ता हैं तथा प्रगति तत्व की प्रधानता मिलती है। वास्तव में वह प्रधान रूप से कवि था और इसी रूप में उसने आगे के कवियों को प्रभावित किया।\n\n19वीं सदी के प्रारंभ में इतालवी से साहित्य में राष्ट्रीय चेतना के लक्षण दिखाई देने लगते हैं। प्राचीन कृतियों का प्रकाशन बिब्लियोतेका दे\" क्लास्सीची इतालियानी (1804-14) तथा इतालवी विचारधारा को समझने का प्रयास हो रहा था। इस कार्य का केंद्र मिलान था जो इटली के हर भाग के कवियों, लेखकों तथा विचारकों का कार्यकेंद्र था। माक्यावेल्ली, सारपी, वीको की विचारधारा का मंथन किया जा रहा था और साहित्यिक तथा राजनीतिक दृष्टि से स्वतंत्र इटली की नींव डाली जा रही थी। इन विचारकों में फ्रांचेस्को लोमोनाको (1772-1810), विचेंसो कुओको (1770-1823), दोमेनीको रोमान्योसी (1761-1835) प्रमुख हैं। काव्यसमीक्षा के क्षेत्र में अभिनव प्राचीन (नेओक्लासिक) रुचि स्थापित की जा रही थी जिसमें आसन्न स्वच्छंदतावाद के बीज भी दिखते हैं। कविता के अतिरिक्त कलात्मक गद्य लिखने की परिपाटी का सूत्रपात आंतोनियो चेसारी (1760-1828) कर रहा था जिसने प्राचीन इतालवी साहित्य से शब्द छाँट छाँटकर अपनी कृति बेल्लेज्जे दी दाँते (दांते का सौंदर्य) रची, कूस्का के कोश का पुन: संपादन किया तथा इसी शैली में अनेक अन्य कृतियाँ लिखीं। विंचेंसो मोंती तथा उसके सहयोगियों ने और जूलियो पेरतीकारी (1779-1832) ने भी भाषाशैली को विशुद्ध रूप देने का प्रयास किया। शैलीकार के रूप में पिएतरो ज्योर्दानी (1774-1848) का स्थान ऊँचा है। उसकी शैली में ओज तथा राष्ट्रीय महानता की गूँज है। सारे जीवन वह गद्य का सरल तथा उत्कृष्ट रूप देने का प्रयास करता रहा। नेओक्लासिक पीढ़ी का प्रतिनिधि कवि विंचेंसो मोंती (1754-1828) हैं। मोंती की विचाधारा बदलती रही, पोप के यहाँ रहते हुए उसने बास्वील्लीयाना नामक कृति लिखी जिसमें नरेशवाद की ओर झुकाव है। मिलान में रहते हुए नेपोलियन की विजय से उत्साहित हो प्रोमेतेओ लिखी। मोंती कल्पना और श्रुतिमधुर शब्दों का कवि है। हृदयपक्ष गौण है। होमर की कृति इलियड का मोंती ने स्वतंत्र अनुवाद भी किया था। इस धारा के अन्य छोटे कवियों में चेसारे अरीची तथा फीलीपो पान्नी का उल्लेख किया जा सकता है।\n\nसारे यूरोप और विशेषकर इटली में साहित्यिक क्षेत्र में जब एक प्रकार की अनिश्चितता का वातावरण फैला था उस समय ऊगो फोस्कोलो (1778-1827) की प्रतिभा ने सभी महत्वपूर्ण और अच्छे पक्षों को ग्रहण करके भविष्य के लिए अच्छी परंपरा तैयार की। इतालवी काव्य को फोस्कोलो ने नवीन स्फूर्ति, नई गीतिकविता तथा कई नई दृष्टि प्रदान की। कवि, पत्रकार, लेखक सभी रूपों में फोस्कोलो ने अपनी छाप छोड़ी है उसने यूरोपीय स्वच्छंदतावाद की विशेषताओं को आत्मसात् किया तथा इतालवी सांस्कृतिक परंपरा से भी संबंध बनाए रखा। सॉनेट, ओड, सेपोल्क्री, ग्रात्जिए फ़ोस्कोलो की काव्यकृतियाँ हैं। इतालवी काव्यसाहित्य में सेपोल्क्री का नई भाषा, हृदय स्पर्श करने की शक्ति, व्यंजना, प्रस्तुत अप्रस्तुत का स्वाभाविक संबंध आदि अनेक दृष्टियों से ऊँचा स्थान है। गद्य रचनाओं में कथाकृतियाँ आर्तीस और लाउरा प्रसिद्ध हैं।\n\nस्वच्छंदतावाद (रोमांटिसिज्म) के सिद्वांतो का प्रवेश इटली में 19वीं सदी के दूसरे तीसरे दशकों में हुआ। इसका प्रधान केंद्र उत्तरी इटली, विशेष रूप से मिलान था। लुदोवोको दी ब्रेमे (1780-1820) वेरशेत, बोरसिएरी, मांजोनी, मात्सीनी के लेखों द्वारा स्वच्छंदतावाद का प्रारंभ हुआ। काफ्फे, कोंचिलियातोरे पत्रों में अनेक लेख इस धारा के स्वरूप को स्पष्ट करते हुए निकले। ज्यूसेफे मात्सीनी (1805-1862) सबसे अधिक इस धारा से प्रभावित हुए। उनके व्यक्तित्व और विचारों का इटली के पुनरुत्थान आंदोलन पर तथा कला के क्षेत्र में भी बहुत प्रभाव पड़ा। उनके साहित्यिक लेखों-देल्ल\" आमोर पात्रियों दी दांते (दांते का मातृभूमि प्रेम), दी उना लेत्तेरात्तूरा इउरोपा (एक यूरोपीय साहित्य पर)-से बहुत साहित्यिक प्रभावित हुए। इतिहास को राष्ट्रीय दृष्टि से लिखनेवालों ने भी इतालवी एकता की राष्ट्रीय भावना को जगाया। चेस्तरे वाल्दो जीनो काप्पोनी आदि इसी प्रकार के लेखक हैं। इतालवी साहित्य का नवीन दृष्टि से इतिहास लिखनेवाले फ्रांचेस्को दे सांक्टीस की कृति स्तोरिया देल्ला लेत्तेरातूरा इतालियाना महत्वपूर्ण है। साहित्य को समाज का प्रतिबिंब समझने का दृष्टिकोण तथा अनेक साहित्यिक समस्याओं को नए ढंग से परखने का नवीन प्रयास दे सांक्टीस की कृति में मिलता है। इसी प्रकार का दृष्टिकोण लूइजी सेतेंबरीनी की कृति लेत्सियोनी दी लेत्तेरात्तूरा इतालियाना में भी मिलता है। पुनरुत्थानयुग की कृतियों में सिल्वीको पेल्लीको (1789-1854) की कृति मिए प्रिज्योनी भी उल्लेखनीय है जिसमें उस युग की आशा निराशाओं का वर्णन है। मास्सीमो दाजेल्यो के संस्मरण इ मिएई रिकोर्दी भी रोचक हैं।\n\nस्वच्छंदतावादी धारा में अनेक भावुकताप्रधान गद्य-पद्य-कृतियाँ लिखी गईं। इन साधारण कवियों में अलेआरदो आलेआरदी (1812-1878) की कृतियाँ मोंते चीरचेल्लो, ले प्रीमे स्तोरिए तथा ऐतिहासिक उपन्यासों में तोमास्सो ग्रोसी का मार्को वीस्कोंती, दाजेल्यो का एत्तोरे फिएरामोस्का तथा ज्योनान्नी बेरशेत (1783-1851) की गीतिकविताएँ सुंदर हैं। नीकोलो तोम्मासेओ के शब्द कोश, दांते की कृति की टीका तथा आत्मकथात्मक दियारियो इंतीमो, पद्यबद्ध कथा उना सेरवा तथा ग्रीक के अनुवाद उसे महत्वपूर्ण स्थान प्रदान करते हैं। अन्य कवियों में बोलियों में रचना करनेवाले कारलो पोर्ता तथा जी.जी. वेल्ली उल्लेखनीय हैं। इतालवी रोमांटिक संस्कृति युग के दो महान साहित्यकार हैं मांजोनी तथा लियोपार्दी। दोनों ही 17वीं सदी के फ्रांसीसी वातावरण से प्रभावित इलुमिनिस्टिक युग में पलकर क्रमश: रोमांटिक अर्थो में भावुक तथा धार्मिक अनुभूतियों से प्रभावित होते गए। मांजोनी उदार कैथोलिक प्रवृत्ति का था। लियोपार्दी में सृष्टि के प्रति खिन्नता की प्रवृत्ति दिखती है। दोनों ही नवीन काव्यधारा से प्रभावित थे ओर उसके आधारभूत सिद्धांतों को स्वीकार करते हैं। मांजोनी में लोंबार्द प्रांत की सजीव उन्मुक्त प्रवृत्ति के दर्शन होते हैं। लियोपार्दी प्रतिक्रियावादी रूढ़िवादी वातावरण में पले थे अत: इनकी छाप उनमें मिलती है। मांजोनी की कृतियों में वर्णन की पूर्णता, वास्तविक कविता, नई उन्मुक्त भाषा तथा अधिक प्रेषणीयता मिलती है। लियोपार्दो अपनी अपार करुणा के लिए अकेले हैं। आलेसांद्रो मांजोनी (1775-1873) ने अनेक ऐतिहासिक ग्रंथ लिखे। काव्यशास्त्र पर भी उसकी कृतियाँ हैं। उसने गीति कविताएँ और नाटक लिखे। उसकी एक महत्वपूर्ण कृति उसका उपन्यास ई प्रोयेस्सी स्पोस्सी है जिसमें मिलान के जीवन का चित्रण है तथा जो इतालवी भाषा का बहुत ही सुंदर आदर्श रूप प्रस्तुत करता है। ज्याकोमो लियोपार्दी (1798-1830) ने स्तोरिया देल्ल अस्त्रोनोमिया, पुराने लोगों की भ्रांतियों पर निबंध, भारतीय गुण तथा ईजिप्ट में पोंपेया, दार्शनिक वार्ताएँ आदि नाना विषयों पर गद्य कृतियाँ लिखीं जिनमें 18वीं सदी की रुचि दिखती है। किंतु धीरे धीरे उसका स्वभाव बदला और वह काल्पनिक कविता छोड़ अनुभूतिप्रधान कविता करने लगा। आसिल्विया (सिल्विया से), सेरा देल दी दि फेस्ता (उत्सव के दिन की संध्या), अला लूना (चंद्र से) उसकी सुंदर कविताएँ हैं। जीवाल्दोने में उसकी अनेक प्रकार की गद्य कृतियाँ संगृहीत हैं। दोनों ही लेखक यूरोपीय प्रसिद्धि के लेखक हैं। इन दोनों ने इतालवी साहित्य को समय से साथ पहुँचा दिया।\n\n19वीं सदी के उत्तरार्ध में मांजोनो और लियोपार्दी से प्रभावित होकर रचनाएँ होती रहीं तथा कुछ लोग स्वच्छंदतावाद को हल्के अर्थ में लेकर रचनाएँ करते रहे। स्वतंत्र व्यक्तित्ववाले महत्वपूर्ण कवियों में जोसूए कारदूच्ची (1835-1906) का स्थान ऊँचा है, किंतु मांजोनी की तुलना में उनका व्यक्तित्व भी प्रांतीय जैसा लगता है। उनकी काव्यकृतियों में से कुछ ज्यांबी एद एपोदी, रीमे नुओवे, ओदी, बारवारे, नोस्ताल्जिया, सान मारतीनो, सुई काम्मी दी मारेंगो, आले फोंती देल क्लितुन्नो है। कारदूच्ची की भाषा व्यक्तिगत छाप लिए हुए हैं। मृत्यु से कुछ समय पहले उन्हें नोबेल पुरस्कार मिला था। मांजोनी का अनुसरण करते हुए गद्य पद्य लिखनेवालों में एदमोंदो दे अमीचीस दी ओनेल्या (1846-1908), शिशुओं के लिए प्रसिद्ध कृति पिनोक्यो के लेखक कोल्लोदी फोगाज्जारो तथा स्वतंत्र कथा साहित्य लिखनेवालों में ज्योवान्नी वेरगा (1840-1922) प्रसिद्ध हैं। वेरगा की प्रसिद्ध कृतियाँ वीतादेई कांपी, मालावोल्या, नोवेल्ले रूस्तीकाने तथा नाटक कावाल्लेरिया रूस्तीकाना हैं। सामान्य जनसमूह को लेकर वेरगा ने अपनी यथार्थवादी कृतियाँ लिखी हैं। अनेक उपन्यासों तथा काव्यग्रंथों की रचना करनेवाली नोबेल पुरस्कार प्राप्त करनेवाली सारदेन्या की महिला ग्रात्जिया देलेद्दा (1871-1936) की रचनाओं में स्थानीय रंग बहुत मिलता है।\n\n20वीं सदी के प्रारंभ में इतालवी संस्कृति के सामने एक संकट की स्थिति उत्पन्न थी। अशांति, नवीन योजनाओं, अतिआधुनिक यूरोपीय विचारधाराओं का उसे सामना करना पड़ा। वह अपनी संकीर्ण प्रांतीयता से बाहर निकलने के लिए उत्सुक थी; उच्च मध्यवर्ग की रुचि से वह जैसे ऊबी हुई थी। काव्य के क्षेत्र में भी एक प्रकार की ह्रासोन्मुखी प्रवृत्ति दिखाई देती थी। किंतु एक दूसरी धारा आधुनिक संस्कृति के निकट भी थी। उस स्थिति को समझकर बेनेदेत्तो क्रोचे (1866-1952) ने अपनी एस्तेतीका कृति द्वारा पथप्रदर्शन किया। एस्तेतीका 1902 में प्रकाशित हुई, तब से लेकर 1943 तक इतालिया दर्शन और साहित्य का वह पथप्रदर्शन करती रही। क्रोचे की साहित्यिक गवेषणाओं का संपूर्ण इतालवी साहित्य पर प्रभाव पड़ा-लेत्तेरात्तूरा देल्ला नुओवा इतालिया (नई इटली का साहित्य) जैसी महत्वपूर्ण कृति के फलस्वरूप संपूर्ण साहित्य की नई दृष्टि से समीक्षा की गई। आज के साहित्यसमीक्षक काव्य के इतिहास की समीक्षा करते समय क्रोचे के सिद्धांत का सहारा लिए बिना नहीं रह सकते। इतिहास, दर्शन, साहित्य, तीनों के क्षेत्र में उनके सिद्धांत समान महत्व रखते हैं। इस सदी के अनेक लेखकों में दोनों सदियों की विशेषताएँ मिलती हैं।\n\nगाब्रिएले द\" अनुंजियो (1863-1938) में अनेक विशेषताओं का समन्वय मिलता है। द\" अनुंजियो की प्रसिद्धि बहुत है, किंतु उसकी रचनाएँ उतनी प्रिय नहीं हैं। उसकी प्रसिद्धि का कारण उसके जीवन की साहसिक घटनाएँ भी हैं। वह बहादुर सिपाही तथा योद्धा था। उसकी कृत्तियों-कांतो नोवो, तेर्रा वेरजीने--पर कारदूच्ची तथा वेरगा का प्रभाव लक्षित होता है। पोएमा पारादीस्याको पर यूरोप की काव्यधारा का प्रभाव तथा उपन्यास कृतियों-ज्योवान्नी एपीसकोपो आदि--पर रूसी कथा साहित्य का प्रभाव प्रतीत होता है। द\"अनुंजियो ने प्राय: सभी साहित्यरूपों में रचनाएँ की हैं। उसकी शैली बहुत बोझिल हैं; बाह्म रूप पर वह बहुत ध्यान देता था। सरल भाषाशैली, नवीन यथार्थ भावना से प्रेरित, सीधी, हृदयस्पर्शी कविता करनेवालों में आर्तूरो ग्राफ (1848-1913), एनरीको थोवेन (1869-1925), ज्योवान्नी पास्कोली (1855-1912) का यश सारे यूरोप तथा संसार के साहित्यिक क्षेत्र में फैला। कहानी, उपन्यास लिखने के बाद पीरांदेल्लो ने नाटकरचना प्रारंभ की। विषयों की मौलिकता, दृश्यसंगठन, टेकनीक, सभी दृष्टियों से पीरांदेल्लो के नाटक उत्कृष्ट हैं। निम्न मध्यम वर्ग के समाज से इसने विषय चुने। पीरांदेल्लो की कहानियाँ और उपन्यास 24 जिल्दों में तथा नाटक कई बड़ी-बड़ी जिल्दों में प्रकाशित हुए हैं। पीरांदेल्लो को नोबेल पुरस्कार भी मिला था। कथासाहित्य के क्षेत्र में इनालो स्वेत्ते (1861-1928) का नाम भी उल्लेखनीय है। अन्य आधुनिक कथा-साहित्य-लेखकों में ज्योवान्नी पानीनी (1881-1957) रिक्वार्दी वाक्केल्ली (1891-), आल्दो पाल्लाजेस्की (1885-), आल्वेरतो मारोविया (1907-), इन्यात्सियो सीलोने (1900-), कार्लो एमीलियो गाद्दा (1893-), ज्यानी स्तूपारिक (1891-), वास्को प्रातोलीनी (1913-), चेस्तरे पावेसे (1908-1950), आदि प्रमुख हैं। आधुनिक काल के कवियों में दीनो कांपाना (1885-1932), आतूॅरो ओनो फ्री (1885-1928), उत्वेरतो साबा (1883-1958), ज्यूसेप्पे उँगारेत्ती (1888-), एऊजेनियो मोंताले (1896-), साल्वातोरे क्वासीमोदो (1901-), (1959 में नोबेल पुरस्कार से सम्मानित), आलफोन्ल गात्तो (1909-), दिएगो वालेरी (1887-), आदि प्रमुख हैं। अनेक साहित्यिक पत्रों ने भी इतालवी साहित्य में अनेक नवीन काव्यधाराओं का प्रतिनिधित्व किया है। इसमें \"वोचे\", \"रोंदा\", \"फिएरा लितेरारिया\" आदि के नाम उल्लेखनीय हैं।\n\n\n", "id": "189995", "title": "इतालवी साहित्य"}
{"url": "https://hi.wikipedia.org/wiki?curid=189996", "text": "इंग्लैंड का इतिहास\n\nहेनरी सप्तम्\n\nसभ्यता के एक स्तर तक पहुँचे हुए इंग्लैंड के प्राचीनतम निवासी केल्टिक जाति के थे जिनमें पश्चात् के देशांतरवासी ब्रायथन या ब्रिट्न कहलाए, जिससे \"ब्रिटेन\" संज्ञा निकली। केल्टिक अथवा उसके पूर्वी जातियों के आगमन के कोई लिखित प्रमाण नहीं मिलते। आयरलैंड की द्वीप में, जो पहले आइरन और स्कोशिया नाम से विदित था, एक और जाति के लोग, स्कॉट्स थे। ये पाँचवीं शताब्दी के उत्तरार्ध में कैलेडोनिया अथवा उत्तरी ब्रिटेन अपने जातीय नियम, हस्तशिल्प, धातुशस्त्रास्त्र, कृषि, युद्धकला तथा धर्म (ड्र्यूडवाद) से परिचित थे। गाल प्रदेश के केल्टी स्वजातियों से तथा ग्रीक से इनके व्यापारिक सम्बन्ध थे। 330 ई.पू. के आसपास पैथियास तथा, दो शताब्दी उपरांत, पोसीदोनियस व्यापारोद्देश्य से निकले ग्रीक व्यक्तियों में से थे।\n\n55 ई.पू. में रोमन सेनानी जूलियस सीज़र आक्रमणों ने ब्रिटेन को अशांत कर दिया। 43 ई.पू. में सम्राट् क्लादियस के शासन में ब्रिटेन पर विजय की नियमित योजना बनाई गई तथा आगामी 40 वर्षों में स्केपुला, पालिनियस और अग्रीकोला इत्यादि रोमन क्षेत्रपों के अंतर्गत उसे पूरा किया गया। ब्रिटेन का बृहत् क्षेत्र 410 ई. तक रोमन प्रांत रहा तथा इस युग में इस प्रदेश की दीक्षा रोमन संस्कृति में हुई। सड़कों का निर्माण हुआ। उनसे संबंधित नगरों का उदय हुआ। रोमन विधिसंहिता वहाँ प्रचलित हुई। खानों की खुदाई शुरु हुई। नियम और व्यवस्था लाई गई। ब्रिटेन को अनाज का निर्यातप्रधान देश बनाने के लिए कृषि को महत्व मिला और लंदीनियम (आधुनिक लंदन) प्रमुख व्यापारिक नगर बन गया। रोमन साम्राज्य में, ईसाई सभ्यता के प्रसार के कारण, ब्रिटेन में भी उसके प्रचारार्थ चौथी शताब्दी के प्रारंभ में एक मार्ग ढूँंढ़ा गया और कुछ कालोपरांत इसका पौधा वहाँ भी लग गया। ब्रिटेन में रोमन सभ्यता फिर भी कृत्रिम और बाह्य ही रही। जनता उससे प्रभावित न हो सकी। उसके अवशेष विशेषत: वास्तु से ही संबंधित रहे। पाँचवीं शताब्दी के आरंभ में रोम को विदेशी आक्रमणों के विरुद्ध घर में संघर्ष करना पड़ा और 410 ई. में अपनी सेना इंग्लैंड से खींच लेनी पड़ी।\n\nरोमनों के चले जाने पर ब्रिटेन कुछ समय के लिए बर्बर आक्रमणों का लक्ष्य बना। उत्तर से पिक्ट, पश्चिम से स्काट तथा पूर्व से समुद्री लुटेरे सैक्सन और जूट आए। सैक्सन त्यूतन जाति के थे जिसमें ऐंगल, जूट और शुद्ध सैक्सन भी सम्मिलित थे। ब्रिटेन ने जूटों की सहायता माँगी। जूटों ने 449 ई. में ब्रिटेन में प्रवेश कर, पिक्टों को परास्त कर, केंट प्रदेश में अपनी सत्ता स्थापित की। इसके उपरांत सैक्सन जत्थों ने ब्रिट्नों को जीत ससेक्स, वेसेक्स और एसेक्स के प्रदेश में प्रभुत्व स्थापित कर लिया। अंत में ऐंग्लों ने उत्तर और मध्य से देश पर आक्रमण किया और ऐंग्लीय व्यवस्था स्थापित की। ये तीनों विजेता जातियाँ सामान्यत: इंग्लिश नाम से प्रसिद्ध हुईं। ऐंग्लोसैक्स विजय की यह प्रक्रिया लगभग 150 वर्षों तक चली जिसमें अधिकांश ब्रिट्नों का दमन हुआ और एक नई सभ्यता आरोपित हुई।\n\nऐंग्लोसैक्सन विजयोपरांत सात राज्यों का सप्तशासन केंद्र, ससेक्स, वेसेक्स, एसेक्स, नार्थंब्रिया, पूर्वीय ऐंग्लिया और मर्सिया पर स्थापित हुआ। ये राज्य सतत पारस्परिक युद्धों में निरत रहे और तीन राज्य (मर्सिया, नार्थंब्रिया तथा वेसेक्स) अपनी विजयों के कारण अधिक शक्तिशाली हुए। अंत में वेसेक्स ने सर्वोपरि शक्ति अर्जित की। सप्तशासन के प्रमुख राजाओं में केंट के एथेलबर्ट, नार्थंब्रिया के एडविन, मर्सिया के पेडा तथा वेसेक्स के इतनी प्रसिद्ध हैं। यही वह समय है जब ओगस्तीन के प्रयास से (597 ई.) इंग्लैंड ने ईसाई धर्म की दीक्षा ली और ओगस्तीन कैंटरबरी के प्रथम आर्चबिशप नियुक्त हुए। केंट, नार्थंब्रिया और मर्सिया ने क्रम से नया धर्म अंगीकार किया। उधार सेंत पात्रिक तथा सेंत कोलंबा क्रमश: आयरलैंड और स्काटलैंड में समान कार्य में निरत थे। इंग्लैंड के इस धर्मपरिवर्तन ने राष्ट्रीय एकत का मार्ग प्रशस्त किया।\n\nप्राचीन 15 सैक्सन राजाओं की पंक्ति का प्रारंभ एग्बर्ट (802-39) से तथा अंत लौहपुरुष एडमंड (1017) के शासन से होता है। इन दो शताब्दियों में नार्थमैनों अथवा डेनों के आक्रमण हुए और इसकी पराकाष्ठा अलफ्रेड महन् के शासन (871-901) में हुई जिसने 878 ई. में एथेनडन के युद्ध क्षेत्र में इनको परास्त किया। अलफ्रेड का शासन युद्ध और शांति की सफलताओं से उल्लेखनीय है। उसने वेसेक्स को व्यवस्थित किया, सैनिक सुधार किए, जलसेना स्थापित की, नियमों में संशोधन किए और ज्ञान प्रोत्साहन दिया। ऐंग्लोसैक्सन वृतांत का संग्रह इसी के शासन में हुआ। इस युग का एक और प्रसिद्ध व्यक्ति, कैंटरबरी का आर्चबिशप, टंस्टेन हुआ, जो अल्फ्रेड के उत्तराधिकारियों की छत्रछाया में राष्ट्रनायक और धर्मसुधारक के रूप में विख्यात हुआ। सैक्सन राजकुल लगभग चौथाई शताब्दी के लिए एथेलरेड की अदूरदर्शी नीति के कारण सत्ताहीन कर दिया गया। अंतत: डेन अपना निरंकुश राजतंत्र कैन्यूट की अध्यक्षता में स्थापित करने में 1017 ई. में सफल हुए।\n\n1017 से 1042 ई. तक इंग्लैंड तीन डेन राजाओं द्वारा शासित हुआ। कैन्यूट, जिसने 18 वर्ष शासन किया, इंग्लैंड, डेनमार्क तथा नार्वे का राजा था। शासन का प्रारंभ बर्बरता से कर, उसने इंग्लैंड में नियमव्यवस्था पुन: स्थापित की, डेनों और स्थानीय जनता को समदृष्टि से देखा और रोम की तीर्थयात्रा की, जहाँ उसने इंग्लिश यात्रियों को सुविधाएं दिलाईं। उसके अयोग्य पुत्रों के शासन में डेन साम्राज्य का अंत हो गया।\n\nएडवर्ड (दोषस्वीकारक) के व्यक्तित्व में वेसेक्स का पुनरुद्धार हुआ। एडवर्ड विदेशी प्रभावों का दास हो गया था। वेसेक्स के अर्ल गाडविन के नेतृत्व में इस प्रभाव के विरुद्ध एक राष्ट्रीय आंदोलन हुआ। एडवर्ड का शासन (1042-66) उसी आंदोलन या संघर्ष के लिए प्रसिद्ध है। उसकी मृत्यु पर गाडविन का पुत्र हैरोल्ड शासक चुना गया, किंतु गद्दी का दावेदार नार्मंडी का ड्यूक विलियम हो गया था जो 1066 ई. में हेस्टिंग्ज़ के युद्धक्षेत्र में इंग्लैंड पर आक्रमण करने के उपरांत, हैरोल्ड को उखाड़ फेंक चुका था। सैक्सन राज्यतंत्र समाप्त हुआ और विलियम इंग्लिश सिंहासन पर आरूढ़ हुआ।\n\nविलियम प्रथम (विजेता) का शासनकाल (1066-87) पुनर्निर्माण तथा व्यवस्थानिरत था। उसने अपनी स्थिति नई सांमतनीति से इंग्लिश और नार्मन प्रजा के समान रीति से दबाकर तथा धार्मिक सुधारों से सुदृढ़ कर ली। लेने फ्रैंक की पोपविरोधी सहायता से उसने अपनी स्वाधीनता स्थापित की। भूमि का लेखा, डूम्स्डे बुक, तैयार किया। उसके पुत्र विलियम द्वितीय (रूफ़स) का शासन (1087-1100) शठता और दुर्व्यवस्था का परिचायक है। उसके शासनकाल की प्रमुख घटनाएँ हैं, कैंटरबरी के ऊपर राजा और एन्सेम का संघर्ष तथा प्रथम धर्मयुद्ध (क्रूसेड) जिसमें उसका भाई रूबर्ट युद्धसंचालन के लिए नार्मंडी को गिरवी रखकर सम्मिलित हुआ था। 1100 ई. में विजेता का सबसे छोटा बेटा हेनरी प्रथम (1100-1135) गद्दी पर बैठा और 1106 ई. में नार्मंडी को, रूबर्ट को हराकर पुन: प्राप्त किया। उसके प्रशासकीय सुधार, जिनमें कुरिया रेजिस या राजा द्वारा न्यायालय की स्थापना भी सम्मिलित है, उसे \"न्याय का सिंह\" की पदवी दिलाने में सहायक हुए। हेनरी की पुत्री मैटिल्डा का वैवाहिक संबंध आँजू के काउंट ज्योफ्री प्लैंटेजनेट के साथ हो जाने के कारण प्लैंटेजनेट वंश की स्थापना हुई। आगामी वर्षों में स्टिफ़ेन (1135-1154) के शासन में मैटिल्डा के नेतृत्व में एक उत्तराधिकार का युद्ध चलता रहा जब तक यह निर्णय नहीं हो गया कि स्टिफ़ेन के उपरांत मैटिल्डा का पुत्र नवयुवक हेनरी गद्दी का अधिकारी होगा।\n\nहेनरी द्वितीय का शासन (1154-89) इंग्लिश इतिहास में घोर गर्भस्थिति में था। इसके शासन की विशेषताओं में प्रधान थीं इंग्लैंड और स्काटलैंड के संबंधों में सामीप्य, राजकीय व्यवस्था का एक्सचेकर और न्याय पर आधारित दृढ़ीकरण, क्यूरिया रेजिस का उदय, सामान्य इंग्लिश नियम का आविर्भाव तथा स्वायत्त शासन एवं ज्ञान की परंपराओं का विकास हुआ। उसके क्लैंरेंडन विधान (1164) ने राजा और चर्च के संबंधों का निर्धारण किया। हेनरी तथा कैंटरबरी के आर्चबिशप टामस बेकेट में चर्चनीति पर परस्पर संघर्ष तथा बेकेट के वध ने इस चर्चनीति को असफल कर दिया और चर्च विरुद्ध राजा का पक्ष क्षतिग्रस्त हो गया। हेनरी का पुत्र रिचर्ड, जिसका शासन (1199-1216) तृतीय धर्मयुद्ध के संचालन तथा सलादीन के विरुद्ध फिलिस्तीन की उसकी विजयों के लिए प्रसिद्ध है, सदैव ही अनुपस्थित शासक रहा। उसका शासनकाल राबिनहुड के कार्यों से संबंधित है। उसकी मृत्यु के उपरांत उसका भाई जान गद्दी पर बैठा, जिसका शासन नृशंस अत्याचार तथा विश्वासघात का प्रतीक है। फ्रांस के फिलिप द्वितीय से झगड़कर नार्मंडी तथा उसका सतत अधिकार उसने खो दिया और पोप से झगड़कर उसे घोर लज्जा का सामना करना पड़ा। उसके बैरनों से संघर्ष का अंत इंग्लिश स्वाधीनता की नींव महान परिपत्र (मैग्नाकार्टा - 1215) पर हस्ताक्षर के साथ हुआ।\n\nहेनरी तृतीय (1216-72) के दीर्घ शासन को साइमन डी मांटफर्ट के नेतृत्व में बैरनों की अशांति तथा 1258 की आक्सफोर्ड की धाराओं द्वारा राजा पर लादे गए नियंत्रण का सामना करना पड़ा। इसके उपरांत राजा और साइमन के नेतृत्व में सर्वप्रिय दल के बीच गृहयुद्ध छिड़ा जिसमें हेनरी की हार हुई। यह शासन अंग्रेजी संस्थाओं के विकास के लिए प्रसिद्ध है। 1265 ई. में मांटफ़ोर्ड ने पार्लियामेंट में नगरों और बरों के प्रतिनिधि आमंत्रित कर हाउस ऑव कामंस का शिलान्यास किया। एडवर्ड प्रथम (1272-1307) की अध्यक्षता में वेल्स की विजय पूर्ण की गई। इसका शासन, अंग्रेजी कानून, न्याय और सेना में सुधार तथा 1295 की माडल पार्लामेंट के द्वारा पार्लामेंट को राष्ट्रीय संस्था बना देने के प्रयत्न के लिए महत्वपूर्ण है। अप्रिय तथा शिथिल एडवर्ड द्वितीय (1307-27) की मृत्यु पर उसका पुत्र एडवर्ड तृतीय (1327-77), जिसका शासन घटनापूर्ण था, गद्दी पर बैठा। स्काटलैंड से हुए एक युद्ध के उपरांत इंग्लैंड और फ्रांस के बीच शतवर्षीय युद्ध का सूत्रपात हुआ जो 1453 ई. तक पाँच अंग्रेज शासकों को विक्षिप्त किए हुए था। उसके शासन की दूसरी घटनाएँ, पार्लामेंट का दो सदनों में विभाजन, 1348 की \"काली मृत्यु\" तथा वीक्लिफ़ के उपदेश आदि हैं। वीक्लिफ़ ने बाइबिल का अंग्रेजी में अनुवाद कर सुधार आंदोलन का आभास दे दिया था। रिचर्ड द्वितीय के शासन (1377-99) में कृषक विद्रोह के रूप में सामाजिक क्रांति की प्रथम पीड़ा की अनुभूति इंग्लैंड ने की और अंग्रेजी साहित्य के आरंभयिता चासर ने कैंटरबरी टैल्स लिखी। प्लैंटेजनेट शासन की प्रमुख सफलताएँ पार्लामेंट का विकास, साधारण जनता का विद्रोह, चर्च अधिकार का पतन तथा राष्ट्रीय भावना का उदय है।\n\nलंकास्टर वंश के तीनों हेनरियों (चतुर्थ से षष्ठ तक) का शासन 1399 ई. से 1461 ई. तक आंतरिक दृष्टि से, केवल लोलाडों अथवा वीक्लिफ़ के अनुयायियों के दमन को छोड़, कोई घटनात्मक महत्व नहीं रखता। बाह्य दृष्टि से हेनरी पंचम के शासन में शतवर्षीय युद्ध की पुनरावृर्त्ति, अगिन कोर्ट की 1415 की विजय, रोगेन का बंदी होना तथा 1420 की ट्रायस की संधि सहायक हुई। हेनरी पष्ट (1422-61) के शासन में शतवर्षीय युद्ध सफलतापूर्वक चलता रहा, जब तक फ्रांस को कृषककुमारी उस आर्क की जोन के व्यक्तित्व में त्राणकर्ता नहीं मिला, जिसके जोशीले नेतृत्व के सामने अंग्रेज हतप्रभ हो गए और 1453 इ. में एक कैले को छोड़ अपने सारे फ़्रेंच प्रदेश गँवा बैठे। किंतु इस शासन में गृहयुद्ध--गुलाबों का युद्ध (1455-1485) - हुआ जो शासन सत्ता के हस्तांतरण के लिए लंकास्टर तथा यार्कवंश में लड़ा गया। पक्षों का नेतृत्व क्रमश: हेनरी षष्ठ तथा रिचर्ड ने किया। अंतिम विजयों ने राजमुकुट यार्क वंश के एडवर्ड को दिया जिसने संसद् की स्वीकृति से 1461 ई. में एडवर्ड चतुर्थ के नाम से राज्यारोहण किया। 1485 ई. में यार्कवंशीय सामंत रिशमांड के अर्ल हेनरी ने वासवर्थ के युद्ध में रिचर्ड को परास्त कर हेनरी सप्तम के नाम से, यार्कवंशीय राजकुमारी एलिजाबेथ का ब्याह, इंग्लैंड को राजमुकुट ले ट्यूडरवंश की स्थापना की।\n\nलंकास्टर युग की कुछ युगांतरकारी घटनाएँ थीं : संसदीय शक्तियों का विकास, लोकसभा की स्वातंत्र्य विजय, गुलाबों के युद्धों के सामंती घरानों के विध्वंस के साथ राष्ट्रीय भावना को प्रोत्साहन तथा राजसत्ता की वृद्धि, पोप के अधिकारों का क्रमिक ह्रास और कैक्सटन के छापेखाने के आविष्कार से जनित साहित्य में बढ़ती हुई अनुरक्ति।\n\nयद्यपि ट्यूडर युग का आविर्भाव मध्ययुग का अंत और आधुनिक युग का आरंभ है, फिर भी कई दृष्टियों से मध्ययुगीन प्रवृत्तियों के विस्तार को ही सिद्ध करता है। साथ ही यह अंग्रेजी इतिहास के महान परिवर्तनों एवं रचनाओं का युग था, जब इंग्लैंड ने वह स्थिति ग्रहण की जो आगामी इतिहास में पूर्ववत् बनी रही। नए ज्ञान, भौगोलिक खोजों, आविष्कारों, नूतन राष्ट्रवाद, सुधार आंदोलन तथा सामाजिक शक्तियों ने इंग्लैंड के स्वरूप में पूर्णत: परिवर्तन कर दिया। हेनरी सप्तम (1485-1509) नूतन राजतंत्र तथा छलपूर्ण निरंकुशता का विधाता था1 यह राजशक्ति किसी औपचारिक वैधानिक परिवर्तन के कारण नहीं, जनता के विश्वास, समय की आवश्यकताओं तथा राजाओं की दूरदर्शिता के परिणामस्वरूप पैदा हुई। ट्यूडर शासकों ने सामंवादी सत्ता को दबाया तथा सार्वजनकि स्वीकृति पर आधारित सामंतसत्ता के भग्नावशेष पर दृढ़ राजतंत्र स्थापित किया। ट्यूडर शासकों ने एक सहायक संसद् के सहयोग से, जो राजेच्छा का साधन बन गई थी, शासन किया। किंतु संसद का अधिकार सिद्धांतत: भी समाप्त नहीं किया गया; वरन् संसद के कार्यों को प्रोत्साहन दिया गया जिसके फलस्वरूप युग के अंत तक संसदीय शक्तियों की वृद्धि हुई। राजाओं की लिप्सा ने उन्हें आर्थिक दृष्टि से स्वाधीन कर दिया था।\n\nधार्मिक व्यवस्था इन शासकों की महान सफलता थी। हेनरी अष्टम (1509-47) के नेतृत्व में रोम से जो संबंधविच्छेद एक विधानमाला के द्वारा हुआ, वह एडवर्ड षष्ठ के शासन में (1547-53) भी चला। यद्यपि कुछ समय के लिए मेरी ट्यूडर के शासन में (1553-58) वह व्यवस्था भंग हुई थी, फिर भी एलिजाबेथ प्रथम (1558-1603) के शासन में उसकी पूर्णता की ओर प्रगति हुई और ऐंग्लिकन धर्मव्यवस्थाओं की स्थापना हुई। ट्यूडर शासकों की वैदेशिक नीति, केवल एलिजाबेथ के युग को छोड़, जब शासक को प्रतिरोध आंदोलन के अनुयायियों के विरुद्ध संघर्ष तथा मेरी स्टुअर्ट की फांसी के फलस्वरूप स्पेन से युद्ध करना पड़ता था, अधिकतर शांति और इंग्लैंड को सुदृढ़ करने में लगी थी। इस नीति की एक अभिव्यक्ति राजवंशीय विवाहों में हुई। इनके शासकों के दृढ़ शासन में आयरलैंड का विघटन कर स्काटलैंड को पहले वैवाहिक, फिर धार्मिक बंधन में इंग्लैंड से बाँधकर ब्रिटेन की एकता को क्रियात्मक संज्ञा दी गई।\n\nयह युग, जान तथा कैबेट की भौगोलिक खोजोंस, चांसलर, विलगबी, फ्राबिशर, ड्रेक तथा हाकिन्स के व्यापारिक मार्गस्थापन, छापाखाना, बारूद और कुतुबनुमा के आविष्कार, व्यापारिक कपंनियों की रचना (जिसमें ईस्ट इंडिया कंपनी भी थी) तथा अमरीकी प्रमुख स्थल पर वर्जीनिया ऐसे उपनिवेशों की स्थापना आदि के लिए महत्वपूर्ण है। ब्रिटेन की नाविककला की सर्वोच्चता भी तभी प्रतिष्ठित हुई जिससे वाणिज्य और कृषि का विकास हुआ। व्यापारिक परिवर्तनों के मध्य वर्ग को जन्म दिया जो सामाजिक अधिनिमयन की आवश्यकता का संकेतक सिद्ध हुआ। ट्यूडर शासक एक ऐसे स्वायत्त शासन के रचयिता थे जो 19वीं शताब्दी तक प्रचलित रहा। निर्धनों को नियमित ढंग से लाभान्वित करने का प्रयत्न 1601 के निर्धन कानून से हुआ। सुख और सभ्यता का भौतिक स्तर भी ऊँचा उठा। नवजागृति को मजबूत आधार मिला और बुद्धि एवं संस्कृति के क्षेत्र में इसका प्रमाण मिला। एलिजाबेथ के शासन में साहित्य को बड़ा प्रोत्साहन मिला। तब नाटकों की परिणति शेक्सपियर तथा मार्लो ने, कविता का विकास स्पेन्सर ने और नूतन गद्य हूकर तथा बेकन ने किया।\n\nप्रारंभिक स्टुअर्ट शासक, गृहयुद्ध, राजतंत्र का पुन: स्थापना तथा क्रांति-1603 ई. में जेम्स प्रथम के राज्यारोहण से इंग्लैंड और स्काटलैंड के राजमुकुट एक हो गए तथा इग्लैंड में वैदेशिक स्काट वंश की स्थापना प्रारंभ हुई। ट्यूडर निरंकुश व्यवस्था तथा संसद् से सामंजस्य की आवश्यकता के समाप्त हो जाने से इंग्लैंड की बाह्य और आंतरिक स्थिति में एक नए युग का आविर्भाव हुआ। स्टुअर्ट शासक विकासमान राष्ट्र की शक्तियों से संघर्ष कर बेठे जिसके परिणाम गृहयुद्ध, गणतंत्रीय अनुभव, राजतंत्र का पुन:स्थापन तथा क्रांतिकारी व्यवस्था हुए। राष्ट्र का विकास, राजाओं का चरित्र, स्टुअर्ट शासकों को दैवी अधिकारजन्य राजनीति में रूढ़िवादी आस्था तथा उग्र प्यूरीटनवाद इत्यादि का सामूहिक परिणाम हुआ राजा और संसद् के बीच एक महान वैधानिक संघर्ष। यह संघर्ष जेम्स प्रथम (1603-25) तथा चार्ल्स प्रथम (1625-49) के शासन की प्रधान घटना है। राजा के विशेषाधिकारों की पृष्ठभूमि से उत्पन्न इस संघर्ष के प्रधान पक्ष धर्म, अर्थ, तथा वैदेशिक नीति थे। 1628 ई. में लोकसभा अपने अधिकारों का परिपत्र प्राप्त करने में सफल हुई। किंतु चार्ल्स फिर स्वेच्छापूर्ण शासन पर दृढ़ हो गया और संसद् के दीर्घ अधिवेशन के उपरांत घटनाचक्रों ने राजा तथा संसंद् के दलों के बीच गृहयुद्ध को द्रुतगामी कर दिया। 1648 ई. तक राजा के पक्षपाती उखाड़ फेंके गए तथा दूसरे वर्ष चार्ल्स पर अभियोग लगाकर उसे फांसी दे दी गई।\n\nगणतंत्रीय विष्कंभक (1649-60) में इंग्लैंड को गणतंत्र घोषित किया गया और ओलिवर क्रामवेल ने महान संरक्षकपद से 1658 तक शासन किया। आंतरिक दृष्टि से यह युग सैनिक शासनस्थापना, घोर प्यूरिटनवादी प्रयोग तथा कई वैधानिक योजनाओं के लिए उल्लेखनीय है। क्रामवेल की वैदेशिक नीति के परिणामस्वरूप डच और स्पेन से युद्ध हुए तथा इंग्लैंड को जल और स्थल दोनों युद्धों में यश मिला। उसका प्रधान उद्देश्य ब्रिटिश व्यापार तथा प्यूरिटन मत की वृद्धि करना था। उसे इंग्लैंड, स्काटलैंड तथा आयरलैंड की एकता के प्रयत्न में सफलता मिली। किंतु आंतरिक शासन में जनतंत्र को समाप्त कर देने के कारण राजतंत्र फिर से स्थापित करने के पक्ष में एक राष्ट्रीय प्रतिक्रिया हुई और क्रामवेल की मृत्यु के उपरांत उसके पुत्र रिचर्ड के शासनकाल में सारे देश पर अराजकता छा गई। परिणामस्वरूप 1660 ई. में स्टुअर्ट राजतंत्र पुन: स्थापित हुआ।\n\n1660 ई. की व्यवस्था ने राजतंत्र तथा पार्लामेंट दोनों को पुन: स्थापित किया। चार्ल्स द्वितीय के शासन (1660-85) ने क्लैंरेंडन संहिता के अंतर्गत ऐम्लिन धर्मव्यवस्था स्थापित की, पंरतु चार्ल्स द्वितीय ने कैथोलिकों को भी धार्मिक सहिष्णुता देनी चाही। बहिष्कार-नियम (एक्सक्ल्यूज़न बिल) जन्य संघर्ष ने इंग्लैंड में दो दल, क्रमश: पेटिशनर तथा अभोरर, पैदा किए जो आगे चलकर ह्विग और टोरी कहलाए। उसके शासन की विशेषता वैधानिक प्रगति तथा नेतिक हीनता में है। 1665 ई. में ताऊन का प्रकोप हुआ तथा 1666 में भीषण अग्निकांड। अपनी वैदेशिक नीति का आरंभ चार्ल्स द्वितीय ने फ्रांस से मैत्रीपूर्ण व्यवहार, स्पेन से शत्रुता तथा डचों से युद्ध किया। उसके शासन (1685-88) में राजा और पार्लामेंट का संघर्ष फिर अपने प्रारंभिक बिंदु पर पहुँचा। उसने कैथोलिक मत के प्रति सहिष्णुता, स्थायी सेना तथा फ्रेंच मंत्री पर आधारित स्टुअर्ट निरंकुशता को पुनर्जीवित करने का प्रयत्न किया। उसका रोमन मत का सार्वजनिक प्रतिपादन, राजशक्ति का प्रयोग, धर्म-स्वातंत्र्य-घोषणा का प्रकाशन तथा इसी से मिश्रित, उसके पुत्र हो जाने के कारण, कैथोलिक मत के भावी सुनहरे अवसर, सामूहिक रूप से 1688 ई. की तथाकथित गौरवशाली क्रांति में परिलक्षित हुए। परिणामत: विलियम तृतीय एवं मेरी का राजतिलक हुआ।\n\nविलियम तृतीय और मेरी (1689-94) के सम्मिलित तथा विलियम तृतीय (1694-1702) के अकेले शासन में 1688 की क्रांति द्वारा अर्जित सफलताओं का सम्यक् प्रतिपादन हुआ। 1689 का अधिकारों का प्रस्ताव तथा उसके उपरांत 1702 ई. के व्यवस्था कानून ने अंग्रेजी स्वाधीनता के क्षेत्र को और भी व्यापक कर दिया। तब भूमि में संसदीय सरकार के बीज डाले गए, धार्मिक सहिष्णुता तथा प्रेस स्वातंत्र्य प्राप्त हुआ और आर्थिक सुधारों को कार्यान्वित किया गया। वैदेशिक क्षेत्र में प्रमुख घटनाएँ लुई चतुर्दश के विरुद्ध इंग्लिश उत्तराधिकार का युद्ध तथा स्पेन के उत्तराधिकार के प्रश्न को सरल कर देने के उद्देश्य से की गई विभाजनसंधियाँ थीं, जिन्होंने इंग्लैंड को फ्रांस से द्वितीय युद्ध करने के लिए बाध्य किया। विलियम के उपरांत रानी एन (1702-14) के शासन में मार्लबरों की विजयों के कारण प्रसिद्ध स्पेन के उत्तराधिकार का युद्ध तथा 1713 की उट्रैक्ट की संधि हुई। देश की प्रमुख घटनाएँ राजनीतिक दलगत सरकार की रचना तथा 1707 में एकता कानून के द्वारा इंग्लैंड और स्काटलैंड का एक राष्ट्र में विलयन है।\n\nस्टुअर्ट कालीन इंग्लैंड की विशेषता व्यापारिक प्रसार, वेस्ट इंडीज तथा उत्तरी अमरीका के उपनिवेशीकरण और भारत तथा अमरीका में व्यापारिक केंद्रों की स्थापना थी। व्यापार से धन में वृद्धि हुई और समुद्र में डच और फ्रांसीसियों को परास्त कर ब्रिटेन जल का स्वामी बन गया। इसी काल हुई इंग्लैंड के बैंक की स्थापना विशेष महत्व रखती है। सांस्कृतिक और बौद्धिक उन्नति भी पर्याप्त मात्रा में हुई। विख्यात व्यक्तियों में अंग्रेजी क्रांति तथा गृहयुद्ध के लेखक क्लैंरेंडेन, कविता में जान मिल्टन, महान आलंकारिक लेखकों में जान बन्यन, व्यंग्यलेखकों में जान ड्राइडेन, दार्शनिकों में जान लाक तथा गणितज्ञों एवं भौतिकी दार्शनिकों में आइज़क न्यूटन आदि उल्लेखनीय हैं।\n\nजार्ज प्रथम (1714-27) ने एक शांतिपूर्ण युग का आरंभ किया जो केवल 1715 के स्काटलैंड के जैकोबस संबंधी विद्रोह के कारण कुछ समय के लिए भंग हुआ था। वैधानिक दृष्टिकोण से राजा के मंत्रियों की बैठक में सम्मिलित न होने के कारण मंत्रिमंडल (कैबिनेट) प्रणाली के विकास की दृष्टि से इस शासन का महत्व है। पहले कोई प्रधानमंत्री नहीं होता था, किंतु जब 1721 ई. में वालपोल ने मंत्रिपद का कार्यभार सँभाला, उसने अपनी सर्वोच्चता कैबिनेट के प्रतीत करा दी और व्यावहारिक रीति से प्रथम प्रधानमंत्री बना। वालपोल तथा उसके उत्तराधिकारियों के शासन में भी ह्विग मंत्रिमंडल कार्यभार सँभाले रहा। 1702 ई. में दक्षिणी सागर की बबूला नाम की व्यापारिक बरबादी घटित हुई। जार्ज द्वितीय (1727-60) के भी शासन में 1739 तक शांति रही तथा 1742 तक वालपोल मंत्रिमंडल चलता रहा। वालपोल गृहसमृद्धि तथा वैदेशिक शंति में आस्था रखता था। उसकी आर्थिक नीति का लक्ष्य व्यापार का प्रसार था। 1739 ई. में स्पेन के अमरीकी उपनिवशों में व्यापारिक अधिकार के प्रश्न पर ब्रिटेन का स्पेन से युद्ध हुआ, तदुपरांत मारिया थेरिसा के पक्ष में फ्रांस और प्रशा के विरुद्ध इंग्लैंड को आस्ट्रिया-उत्तराधिकार-युद्ध में प्रवेश करना पड़ा। 1745 ई. में सप्तवर्षीय युद्ध फ्रांस और ब्रिटेन में छिड़ा जिसका संचालन चैथम के अर्ल विलियम पिट ने बड़ी कुशलता से किया। वेसेली के नेतृत्व में मेथोडिस्ट चर्च का उदय और विकास इंग्लैंड के धार्मिक इतिहास में महत्वपूर्ण घटना है।\n\nइसका शासन इंग्लैंड के इतिहास के अत्यधिक, घटनापूर्ण युगों में से है। इसके प्रथम भाग में सप्तवर्षीय युद्ध का पेरिस की संधि (1763) द्वारा अंत हुआ। कनाडा पर इंग्लैंड का अधिकार भी इसी बीच हुआ और साथ ही इसी काल की वे घटनाएँ हैं जिनका अंत अमरीका के युद्ध तथा 1783 में उसकी स्वाधीनता में हुआ। ग्रेट ब्रिटेन के नेतृत्व में आयरलैंड को अधिनियमन की स्वाधीनता (1782) मिल गई। भारत में वारेन हेस्टिंग्ज़ की अध्यक्षता में ब्रिटिश सत्ता सुदृढ़ हुई तथा आस्ट्रेलिया का उपनिवेशीकरण प्रारंभ हुआ। आंतरिक दृष्टि जार्ज तृतीय ने राजा के विलुप्त विशेषाधिकारों को पुन: जीवित करना चाहा तथा लार्ड नार्थ (1770-82) के मंत्रित्वकाल में उस लक्ष्य की सिद्धि हुई। औद्योगिक क्रांति के प्रमुख आविष्कार, जिन्होंने शारीरिक श्रम के स्थान पर मशीन तथा जलतरण के स्थान पर भाप का इंजन दिया, इसी युग की देन हैं। 1783 ई. से 1801 ई. तक विलियम (पुत्र) पिट का मंत्रिकाल है जिसके प्रथम दस वर्ष शांति, आर्थिक सुधार तथा फ्रांस की राज्यक्रांति के प्रति ब्रिटेन के सहानुभूतिपूर्ण दृष्टिकोण के लिए उल्लेखनीय हैं। क्रांति के युद्धों के 1793 ई. में प्रारंभ हो जाने तथा प्रथम राष्ट्रमंडल गुट के उद्घाटन के कारण ब्रिटेन का फ्रांस से युद्ध हुआ। क्रांति के सिद्धांतों से गृहव्यवस्था के आतंकित हो जाने के कारण पिट की प्रतिक्रियावादी नीति तथा टोरी दलप्रभावशाली हुए। 1800 ई. में एकता का आयरीय विधान पास किया गया।\n\nनैपोलियन के युद्ध, जो व्यापारिक संघर्ष, द्वीपीय युद्ध तथा वाटरलू के 1815 के निर्णय से संबंधित थे, उस शासन के अंतिम भाग के हैं। संयुक्त राष्ट्र (अमरीका) से 1812 का युद्ध नेपोलियन से इंग्लैंड के संघर्षों का परिणाम था। इसके उपरांत यूरोप की पुनर्रचना तथा यूरोपीय संगठन का प्रादुर्भाव हुआ जो यूरोपीय कनसर्ट के नाम से विख्यात है और जिसमें इंग्लैंड का प्रमुख भाग रहा। गृह की दृष्टि से यह व्यापारिक नाश, आर्थिक अशांति और तज्जन्य हिंसा का युग था। औद्योगिक क्रांति ने लंबे डग भरे थे तथा स्टीमर और रेलवे इंजनों के आविष्कार किए थे। मानवतावादी प्रगति का अनुमान विलबर फोर्स के दासता-उन्मूलन-आंदोलन, हावर्ड के जल संबंधी सुधार तथा 1802 के प्रथम कारखाना कानून से लगाया जा सकता है। जार्ज चतुर्थ (1820-30) तथा विलियम चतुर्थ (1830-37) के शासन में गृह की दुर्व्यव्यवस्था जारी रही और अनेक दंगों को उसने जन्म दिया। यह सुधारों का युग था, जिसमें 1829 का आयरलैंड के कैथोलिक के त्राण का कानून, इसके व्यापारिक सुधार, पील के दंडविधान के सुधार, 1832 का प्रथम सुधार कानून, 1833 के फैक्टरी तथा शिक्षासुधार और 1835 का स्थानीय कारपोरेशन कानून उल्लेखनीय है। आक्सफोर्ड आंदोलन का जन्म 1833 ई. में हुआ। वैदेशिक क्षेत्र में, कैनिंग द्वारा मैटेर्निंक की अनुदार नीति का विरोध, ग्रीक स्वाधीनता संग्राम, फ्रांस की 1830 की क्रांति तथा पामर्स्टन काल का उदय तब की विशेष घटनाएँ हैं।\n\nरानी विक्टोरिया का दीर्घ शासन (1837-1901) लार्ड मेलबोर्न के संरक्षण में प्रारंभ हुआ। उसने उसे वैधानिक सिद्धांतों की शिक्षा दी तथा उसका विवाह सैक्सकोबर्ग के अलबर्ट से करा दिया जो उसका सलाहकार बना। उसके प्रारंभिक शासन की प्रमुख घटनाएँ चार्टिस्ट आंदोलन, अनाज कानून का 1846 ई. में विघटन, 1844 का बैंक चार्टर कानून तथा 1847 का फैक्टरी कानून है। पील ने अनुदार दल का पुन: संघटन किया और दल के दृष्टिकोण को और उदार किया। आयरलैंड में ओ\" कानल के नेतृत्व में विघटन आंदोलन छिड़ा तथा नवयुवक आयरलैंड दल की रचना से इस आंदोलन को और भी प्रश्रय मिला तथा 1848 का विद्रोह हुआ। इसी युग में 1837 का कनाडा विद्रोह तथा कनाडा उपनिवेश में उत्तरदायी शासन का जन्म हुआ। न्यूज़ीलैंड साम्राज्य में मिला लिया गया औरआस्ट्रेलिया का विकास हुआ। चीनी युद्ध (1840-42) के उपरांत हाँगकांग की प्राप्ति हुई और भारतीय साम्राज्य का दृढ़ीकरण हुआ। विक्टोरिया के शासन के मध्य 1865 ई. तक गृहनीति में पामर्स्टन का व्यक्तित्व प्रधान रूप से कर्मण्य रहा। पश्चात् डिज़रेली और ग्लैड्स्टन की राजनीतिक प्रतिस्पर्धा का युग आया। गृहशासन की दिशा में 1867 का द्वितीय सुधार कानून, 1870 का शिक्षा कानून, 1873 का न्यायविधान, 1876 और 78 के फैक्टरी कानून बने तथा ट्रेड यूनियन का विकास हुआ। आयरलैंड की धर्मव्यवस्था पुन: स्थापित हुई तथा वहाँ की भूव्यवस्था का विधान पास हुआ। 1867 ई. में कनाडा को डोमिनियन तथा विक्टोरिया को भारत की सम्राज्ञी घोषित किया गया। वैदेशिक क्षेत्र में जो घटनाएँ घटीं उनमें निम्नलिखित उल्लेखनीय हैं : 1854 ई. को रूस से क्रीमिया के लिए युद्ध, 1857 का भारतीय विद्रोह, इटली की स्वतंत्रताप्राप्ति, 1857 का द्वितीय चीनी युद्ध, अमरीका का गृहयुद्ध (1861-65) तथा वे घटनाएँ जो 1878 की बर्लिन कांग्रेस की जन्मदात्री थीं।\n\nविक्टोरिया के शासन के अंत में तृतीय सुधार कानून (1884), पुनर्विभाजन कानून (1885) तथा स्वायत्त शासन कानून (1888) के निर्माण से जनतंत्र में प्रभूत प्रगति हुई। उदार दल के विघटन (1886) ने शत्रुओं को शासन की दीर्घ अवधि दे दी थी। 1900 ई. में श्रमदान की स्थापना हुई। आयरलैंड की समस्या का अंतिम निदान ढूंढ़ने के उद्देश्य से प्रस्तुत ग्लैड्स्टन के 1886 और 1893 ई. के होमरूल प्रस्ताव असफल रहे। 1878 के बाद ब्रिटेन क्रमश: द्वितीय अफ़गान युद्ध (1878-80), प्रथम बोअर युद्ध (1881) तथा मिस्र पर अधिकार करने में लगा रहा। आस्ट्रेलिया कामनवेल्थ की स्थापना 1900 ई. में पैदा हुई। वैदेशिक मामले में यह गौरवशाली तटस्थता का युग था।\n\nएडवर्ड सप्तम का शासन (1901-10) श्रम की कठिनाइयों से, जो बहुधा हड़ताल की जन्मदात्री थीं, प्रारंभ हुआ। 1906 ई. में उदार दल के कार्यभार सँभालने से ऐसे कानूनों का जन्म हुआ जो साम्यवादी भावना से प्रेरित थे और जिनपर मजदूर दल के उत्थान की छाप थी। इन कानूनों में वृद्धावस्था की पेन्शन (1908) और स्वास्थ्य तथा बेरोजागारी की राष्ट्रीय बीमा योजना (1909) अपनी विशेषता रखती हैं। 1909 ई. में दक्षिण अफ्रीका संघ कानून तथा भारतीय प्रतिनिधि नियम पास किए गए। वैदेशिक क्षेत्र में जर्मनी की औपनिवेशिक तथा समुद्री महत्वाकांक्षाओं ने ब्रिटिश दृष्टिकोण संदेहास्पद कर दिया और ब्रिटेन तटस्थता का त्याग करने के लिए बाध्य हो गया। 1902 की आंग्ल जापानी, 1904 की आंग्ल फ्रांसीसी, तथा 1907 की आंग्ल रूसी संधियाँ अंतरराष्ट्रीय राजनीति में जर्मनी, आस्ट्रिया तथा इटली के गुट को प्रतिसंतुलन देने लगीं। जार्ज पंचम के शासन (1910-36) में 1912 का संसदीय कानून पास होकर उच्च सदन को आर्थिक शक्तियों से रहित करने में समर्थ हो सका। अब राजमुकुट के प्रति अंग्रेजी विधान में अपार सम्मान पैदा हुआ। आयरलैंड का प्रश्न सर्वोपरि था जिससे होमरूल कानून 1915 ई. में पास हुआ। जर्मनी की महत्वाकांक्षाओं के कारण यूरोपीय स्थिति शंकाकुल हो गई तथा मोरक्को की कठिनाइयों एवं बाल्कन युद्धों ने विस्फोट की पृष्ठभूमि तैयार कर दी। 1914 ई. में प्रथम विश्वव्यापी युद्ध छिड़ा और बेलजियम पर आक्रमण होने से लंदन संधि की हत्या देखकर ब्रिटेन ने जर्मनी के विरुद्ध युद्धघोषणा कर दी तथा 1918 ई. तक ब्रिटेन स्थल और जलयुद्धों में व्यस्त रहा।\n\nयद्यपि युद्ध से ब्रिटेन को औपनिवेशिक लाभ अधिक हुए, तथापि उसके उद्योग और व्यापार को भीषण आघात पहुँचा जिससे उसकी समृद्धि और प्रभाव क्षीण हुए। युद्ध ने ब्रिटेन के सामाजिक स्वरूप को परिवर्तित कर दिया। ब्रिटेन में स्त्रियों का त्राण, बड़े राज्यों का विघटन, नगरों के समीपवर्ती प्रदेशों की प्रगति तथा वैज्ञानिक एवं कला संबंधी विकास हुए। शांतिपूर्ण युग की आर्थिक व्यवस्था की आवश्यकता ने ब्रिटेन को औद्योगिक विकास की ओर द्रुत गति से अग्रसर किया जिसके फलस्वरूप श्रम की समस्या की अभिव्यक्ति 1926 की साधारण हड़ताल में हुई। इसके उपरांत 1931 ई. में बाजारों में वस्तुओं की दर गिर गई जिससे आर्थिक और औद्योगिक संकट उत्पन्न हो गया। उत्पादन वृद्धि के उपाय ढूँढ़े जाने लगे और अनियंत्रित व्यापार के सिद्धांत का परित्याग कर दिया गया। व्यय में कमी, श्रममूल्य की कटौती तथा करों की वृद्धि आदि से स्थिति में सुधार किया गया। समाजवादी सिद्धांत तथा समाजवादी कार्यों को प्रोत्साहन मिला। 1936 में एडवर्ड अष्टम के राज्यत्याग की समस्या ने राष्ट्र का ध्यान कुछ समय के लिए केंद्रित रखा था और जार्ज षष्ठ के राजतिलक में सहायक हुआ।\n\nसाम्राज्यवादी इतिहास में ब्रिटिश राष्ट्रसंघ को जन्म देनेवाला 1931 का वेस्टमिन्स्टर विधान, 1937 के विधान से आयरलैंड का सार्वभौम जनतंत्र राज्य, भारतीय राष्ट्रीय आंदोलन की 1947 के स्वाधीन राष्ट्र में परिणति इत्यादि घटनाएँ हैं। वैदेशिक क्षेत्र में ब्रिटिश नीति 1936 ई. तक, जब तक शनै:शनै: पुन:शस्त्रीकरण प्रारंभ नहीं हुआ, अंतरराष्ट्र संघ से बँधी हुई थी। 1937 ई. में नेविल चेंबरलेन की राष्ट्रीय सरकार की, जिसके जर्मनी को प्रसन्न करने के सारे प्रयत्न असफल रहे, रचना हुई। हिटलर की एक के बाद एक राष्ट्र हड़प लेने की नीति पहली सितंबर, 1939 ई. को पोलैंड पर आक्रमण करने को बढ़ी, तब ब्रिटेन भी जर्मनी के विरुद्ध युद्ध में कूद पड़ा। मई, 1940 में चेंबरलेन को विन्स्टन चर्चिल के लिए प्रधान मंत्री का स्थान रिक्त करना पड़ा। चर्चिल के सतत प्रयत्न और रूस को असाधारण क्षमता तथा बलिदानों ने युद्ध को 1945 ई. में सफलता की सीमा पर पहुँचाया। उसी वर्ष साधारण निर्वाचन में पार्लामेंट में क्लेमेंट ऐटली समाजवादी बहुसंख्यक दल के साथ, सामाजिक उत्थान, सुरक्षा एवं अनिवार्य उद्योगों और सेवाओं के राष्ट्रीकरण की व्यापक नीति लिए अपना मंत्रिमंडल बनाने में सफल हुए।\n\nइंग्लैंड अथवा ब्रिटेन के संसार भर में अभी तक कई उपनिवेश वर्तमान हैं, यथा-ब्रूनेई, शिसेलीज़, फाक्लैंड द्वीपसमूह, जिब्राल्टर, हाँगकांग, सेंट हेलेना तथा अंटार्कटिक, हिंद महासागर, वेस्टइंडीज और पश्चिमी प्रशांत स्थित प्रदेश। द्वितीय विश्वयुद्ध के बाद भारत, मलयेशिया, घाना, नाईजीरिया, तंजानिया, साइप्रस, जमैका, त्रिनिदाद तथा अन्य कई देश ब्रिटिश उपनिवेश न रहकर स्वतंत्र हो गए हैं और संप्रति राष्ट्रमंडल के नियमित सदस्य हैं। 1970 ई. में फिजी तथा टांगा और 1971 ई. में पश्चिमी समोआ भी आजाद होकर राष्ट्रमंडल में सम्मिलित हो गए हैं।\n\nनवंबर, 1965 ई. में रोडेशिया नामक ब्रिटिश उपनिवेश के अल्पसंख्यक श्वेत लोगों ने इस देश को स्वतंत्र घोषित करके बलात् सत्ता सँभाल ली और 2 मार्च 1970 ई. को नया संविधान लागू करके यह देश गणतंत्र राष्ट्र के रूप में सामने आया, हालाँकि नया संविधान गणतंत्रीय भावना से कतई मेल नहीं खाता, क्योंकि इसमें प्रशासकीय एवं विधि संबंधी सारे अधिकार अल्पसंख्यक गोरों को ही प्राप्त हैं, काले व्यक्तियों (रोडेशिया के मूल निवासी) को मात्र नाम के लिए ही अधिकार दिए गए हैं। इसपर ब्रिटेन तथा अन्य राष्ट्रों ने रोडेशिया पर कड़े आर्थिक प्रतिबंध लगा दिए। 1966 ई. के दिसंबर में राष्ट्रसंघ ने कुछ चुनिंदा वस्तुओं को लेकर रोडेशिया के साथ व्यापार करने पर प्रतिबंध लगाने का प्रस्ताव पारित कर दिया। 1971 ई. के दौरान रोडेशिया तथा इंग्लैंड की सरकारें उभय पक्षों को स्वीकार्य समझौते की रूपरेखा तैयार करने को सहमत हो गईं और 1972 ई. की जनवरी में लार्ड पियर्सें के नेतृत्व में एक शिष्टमंडल रोडेशिया गया ताकि रोडेशियावालों के रूख का पूरा-पूरा जायजा लिया जा सके।\n\nहैराल्ड विल्सन के नेतृत्व में 1964 ई. के दौरान उदार दल ने इंग्लैंड का शासन सँभाला। परंतु देश की आर्थिक दशा लड़खड़ा चुकी थी और स्थिति यहाँ तक पहुँच गई थी कि भुगतान की राशि चुकाने में भी सरकार को कठिनाई का सामना करना पड़ रहा था। अत: आर्थिक संयम के लिए कदम उठाया गया। ऋणों पर रोक लगाई गई और कीमतों तथा आय पर नियंत्रण रखने हेतु कानून बनाया गया। नवंबर, 1967 ई. में पौंड का 14.3 प्रतिशत अवमूल्यन हुआ। जनवरी, 1968 ई. में आर्थिक राहत के लिए कुछ और उपाय किए गए जिनमें 1971 ई. तक सिंगापुर, मलयेशिया तथा फारस की खाड़ी से ब्रिटिश फौजों को वापस बुलाने का कार्यक्रम भी सम्मिलित था। लेकिन 1969 ई. आते-आते ब्रिटेन की आर्थिक दशा में अपेक्षाकृत सुधार हुआ और उपर्युक्त नियमों में ढिलाई बरती जाने लगी। जून, 1970 के चुनाव में अनुदार दल की विजय हुई और एडवर्ड हीथ इंग्लैंड के प्रधानमंत्री बने। नई सरकार ने अक्टूबर में केंद्रीय प्रशासन का पुनर्गठन किया और वाणिज्य तथा उद्योग मंत्रालय एवं पर्यावरण मंत्रालय नाम से दो और मंत्रालय स्थापित किए। 1970 ई. के दौरान अनुदार दल की सरकार ने मुद्रास्थिति, हड़तालों तथा मजदूरी बढ़ाने की माँगों पर रोक लगाने के लिए नियम बनाए। बेकारी रोकने के 1971 ई. में इस सरकार ने राष्ट्रीय स्तर पर व्यापक औद्योगिक प्रशिक्षण योजना लागू की।\n\n22 जनवरी 1972 ई. को ब्रिटेन ने \"यूरोपीय आर्थिक समुदाय\" में सम्मिलित होने की संधि पर हस्ताक्षर किए और ब्रिटिश संसद् से स्वीकृति मिलने पर 1 जनवरी 1973 ई. को ब्रिटेन उक्त समुदाय का नियमित सदस्य बन गया। इसके लिए उसे \"यूरोपीय मुक्त व्यापार संगठन\" से इस्तीफा देना पड़ा।\n\n", "id": "189996", "title": "इंग्लैंड का इतिहास"}
{"url": "https://hi.wikipedia.org/wiki?curid=189997", "text": "चिकित्सालय\n\nचिकित्सालय या अस्पताल (hospital) स्वास्थ्य की देखभाल करने की संस्था है। इसमें विशिष्टताप्राप्त चिकित्सकों एवं अन्य स्टाफ के द्वारा तथा विभिन्न प्रकार के उपकरणों की सहायता से रोगियों का निदान एवं चिकित्सा की जाती है। \n\nअस्पताल (Hospital) या चिकित्सालय तथा औषधालय मानव सभ्यता के आदिकाल से ही बनते चले आए हैं। वेद और पुराणों के अनुसार स्वयं भगवान ने प्रथम चिकित्सक के रूप में अवतार लिया था। 5,000 वर्ष या इससे भी प्राचीन इतिहास में चिकित्सालयों के प्रमाण मिलते हैं, जिनमें चिकित्सक तथा शल्यकोविद (सर्जन) काम करते थे। ये चिकित्सक तथा सर्जन रोगियों को रोगमुक्त करने और उनके आर्तिनाशन तथा मानवता की ज्ञानवृद्धि के भावों से प्रेरित होकर स्वयंसेवक की भांति अपने कर्म में प्रवृत्त रहते थे। ज्यों-ज्यों सभ्यता तथा जनसंख्या बढ़ती गई त्यों त्यों सुसज्जित चिकित्सालयों तथा सुसंगठित चिकित्सा विभाग की आवश्यकता भी प्रतीत होने लगी। अतएव ऐसे चिकित्सालय सरकार तथा सेवाभाव से प्रेरित जनसमुदाय की ओर से खोले जाने का प्रमाण इतिहास में मिलता है। हमारे देश में दूर- दूर के गाँवों में भी कोई न कोई ऐसा व्यक्ति होता था, चाहे वह अशिक्षित ही हो, जो रोगियों को दवा देता और उनकी चिकित्सा, करता था। इसके पश्चात् आधुनिक समय में तहसील तथा जिलों के अस्पताल बने जहाँ अंतरंग (इनडोर) और बहिरंग (आउटडोर) विभागों का प्रबंध किया गया। आजकल बड़े बड़े नगरों में अस्पताल बनाए गए हैं, जिनमें भिन्न-भिन्न चिकित्सा विभागों के लिए विशेषज्ञ नियुक्त किए गए हैं। प्रत्येक आयुर्विज्ञान (मेडिकल) शिक्षण संस्था के साथ बड़े बड़े अस्पताल संबद्ध हैं और प्रत्येक विभाग एक विशेषज्ञ के अधीन हैं, जो कालेज में उस विषय का शिक्षक भी होता है। आजकल यह प्रयत्न किया जा रहा है कि गाँवों में भी प्रत्येक पाँच मील के क्षेत्र में चिकित्सा का एक केंद्र अवश्य हो।\n\nआधुनिक अस्पताल की आवश्यकताएँ अत्यंत विशिष्ट हो गई हैं और उनकी योजना बनाना भी एक विशिष्ट कौशल या विद्या है। प्रत्येक अस्पताल का एक बहिरंग विभाग और एक अंतरंग विभाग होता है, जिनका निर्माण वहाँ की जनता की आवश्यकताओं के अनुसार किया जाता है।\n\nबहिरंग विभाग में केवल बाहर के रोगियों की चिकित्सा की जाती है। वे औषधि लेकर या मरहम पट्टी करवाकर अपने घर चले जाते हैं। इस विभाग में रोगी के रहने का प्रबंध नहीं होता। यह विभाग नगर के बीच में होना चाहिए जहाँ जनता का पहुँचना सुगम हो। इसके साथ ही एक आपात (इमरजेंसी) विभाग भी होना चाहिए जहाँ आपद्ग्रस्त रोगियों का, कम से कम, प्रथमोपचार तुरंत किया जा सके। आधुनिक अस्पतालों में इस विभाग के बीच में एक बड़ा कमरा, जिसमें रोगी प्रतीक्षा कर सके, बनाया जाता है। उसमें एक ओर \"पूछताछ\" का स्थान रहता है और दूसरी और अभ्यर्थक (रिसेप्शनिस्ट) का कार्यालय, जहाँ रोगी का नाम, पता आदि लिखा जाता है और जहाँ से रोगी को उपयुक्त विभाग में भेजा जाता है। अभ्यर्थक का विभाग उत्तम प्रकार से, सब सुविधाओं से युक्त, बनाया जाए तथा उसमें कर्मचारियों की पर्याप्त संख्या हो, जो रोगी को उपयुक्त विभाग में पहुँचाएँ तथा उसकी अन्य सब प्रकार की सहायता करें। बहिरंग विभाग में निम्नलिखित अनुविभाग होने चाहिए: \n\n1.चिकित्सा, 2. शल्य, 3. व्याधिकी (पैथॉलोजी), 4. स्त्रीरोग, 5. विकलांग (ऑर्थोपीडिक), 6. शलाक्य (इयर-नोज़-थ्रोट), 7. नेत्र, 8. दंत, 9. क्षयरोग, 10. चर्म और रतिजरोग 11.बालरोग (पीडियेट्रिक्स) और 12. आपत्ति अनुविभाग \n\nप्रत्येक अनुविभाग में एक विशेषज्ञ, उसका हाउस-सर्जन, एक क्लार्क, एक प्रविधिज्ञ (टेकनीशियन), एक कक्ष-बाल-सेवक (वार्ड-बॉय) और एक अर्दली होना चाहिए। प्रत्येक अनुविभाग निदानविशेष तथा चिकित्साविशेष के आवश्यक यंत्रों और उपकरणों से सुसज्जित होना चाहिए। व्याधिकी विभाग की प्रयोगशाला में नित्यप्रति की परीक्षाओं के सब उपकरण होने चाहिए, जिससे साधारण आवश्यक परीक्षाएँ करके निदान में सहायता की जा सके। विशेष परीक्षाओं तथा विशेषज्ञों द्वारा परीक्षा किए जाने के पश्चात् ही रोग का निदान हो सकता है। और रोग निश्चित हो जाने के पश्चात् ही रोग का निदान हो सकता है और रोग निश्चित हो जाने के पश्चात ही चिकित्सा प्रारंभ होती है। अतएव रोगी को अधिक समय तक प्रतीक्षा करनी पड़ती है। फलत: उसके बैठने तथा उसकी अन्य सुविधाओं का उचित प्रबंध होना चाहिए।\n\nचिकित्सा - चिकित्सा संबंधी कार्य दो भागों में विभक्त किए जा सकते हैं: (1) नुसखे के अनुसार ओषाधि देकर रोगी के विदा करना और (2) साधारण शस्त्रकर्म, उद्वर्तन, तापचिकित्सा आदि का आयोजन करना। इस कारण प्रत्येक बहिरंग विभाग में उतम, सुसज्जित, कुशल सहायकों तथा नर्सो से युक्त एक आपरेशन थियटर होना चाहिए। उद्धर्तन्, अन्य भौतिकीचिकित्सा-प्रक्रियाओं तथा प्रकाश-चिकित्साओं के लिए उनके उपयुक्त विभागों को उचित प्रबंध होना चाहिए। इससे अंतरंग विभाग से रोगी को शीघ्र नीरोग करके मुक्त किया जा सकेगा और वहाँ विषम रोगियों की चिकित्सा के लिए अधिक स्थान और समय उपलब्ध होगा।\n\nआपद्-अनुविभाग - बहिरंग विभाग का एक आवश्यक अंग आपद्अनुविभाग है। इसमें अहर्निश 24 घंटे काम करने के लिए कर्मचरियों की नियुक्ति होनी चाहिए। निवासी सर्जन (रेज़िडेंट-सर्जन), नर्स, अर्दली, बालसेवक, मेहतर आदि इतनी संख्या में नियुक्त किए जाएँ कि चौबीसों घंटे रोगी को उनकी सेवा उपलब्ध हो सके। इस विभाग में संक्षोभ (शॉक) की चिकित्सा विशेष रूप से करनी होगी। इस कारण इस चिकित्सा के लिए सब प्रकार के आवश्यक उपकरणों तथा औषधियों से यह विभाग सुसज्जित होना चाहिए। इसकी तत्परता तथा दक्षता पर ही रोगी का जीवन निर्भर रहता है। अतएव यहाँ के कर्मचारी अपने कार्य में निपुण हों, तथा सभी प्रकार की व्यवस्था यहाँ अति उत्तम होनी चाहिए। ग्लूकोज़, प्लाज्मा, रक्त, तापचिकित्सा के यंत्र, उत्तेजक औषधियाँ, इंजेक्शन आदि पर्याप्त मात्रा में उपलब्ध होने चाहिए। यहाँ एक्स-ऐ का एक चलयंत्र (मोबाइल प्लांट) भी होना चाहिए, जिससे अस्थिभंग, अस्थि और संधि संबंधी विकृतियाँ फुफ्फुस के रो ग या हृदय की दशा देखकर रोग का निश्चय किया जा सके। यंत्रों तथा वस्त्रों आदि के विसंक्रमण के लिए भी पूर्ण प्रबंध होना आवश्यक है। यदि यह विभाग किसी शिक्षासंस्था के अधीन हो तो वहाँ एक व्याख्यान या प्रदर्शन का कमरा होना आवश्यक है, जो इतना बड़ा हो कि समस्त विद्यार्थी वहाँ एक साथ बैठ सकें। शिक्षकों के विश्राम के निमित्त तथा शिक्षासामग्री रखने और रात्रि में काम करनेवाले कर्मचारियों के लिए भी अलग कमरे हों। सारे विभाग में उद्धावन पद्धति द्वारा शोधित होनेवाले शौचस्थान होने चाहिए। ऐसे शौचस्थानों का कर्मचारियों तथा रोगियों के लिए पृथक् पृथक् होना आवश्यक है।\n\nइस विभाग का संगठन करते समय वहाँ होनेवाले कार्य, कार्यकर्ताओं की संख्या, प्रत्येक अनुविभाग में चिकित्सार्थी रोगियों की संख्या, उनकी शारीरिक आवश्यकताएँ तथा भविष्य में होने वाले अनुमित विस्तार, इन सब बातों का पूर्ण ध्यान रखना आवश्यक है। प्रतिदिन का अनुभव है कि जिस भवन का आज निर्माण किया जाता है वह थोड़े ही समय में कार्याधिक्य के कारण अपर्याप्त हो जाता है। पहले से ही इसका विचार कर लेना उचित है।\n\nऊपर जो कुछ कहा गया है उससे स्पष्ट है कि बहिरंग विभाग में बहुत अधिक व्यय करना पड़ता है। आधुनिक समय में चिकित्सा का सिद्धांत ही यह है कि कोई चाहे कितना ही निधन क्यों न हो, उसे उत्तम से उत्तम चिकित्सा के आयोजनों तथा ओषधियों से अपनी निर्धनता के कारण वंचित न होना पड़े। इस उद्देश्य की पूर्ति के लिए कितने धन की आवश्यकता है इसका सहज ही अनुमान किया जा सकता है। सरकार, देशप्रेमी और श्रीसंपन्न व्यक्तियों की सहायता से इस उद्देश्य की पूर्ति असंभव न होनी चाहिए।\n\nअंतरंग विभाग में विषम रोगों तथा रोगी की अवस्था को देखकर चिकित्सा करने का प्रबंध होता है। प्रांत, नगर या क्षेत्र की आवश्यकताओं ओर वहाँ उपलब्ध आर्थिक सहायता के अनुसार ही छोटे या बड़े विभाग बनाए जाते हैं। थोड़े (दस या बारह) रोगियों से लेकर सहस्र रोगियों को रखने तक के अंतरंग विभाग बनाए जाते हैं। यह सब पर्याप्त धनराशि ओर कर्मचारियों की उपलब्धि पर निर्भर है। बहुत बार धन उपलब्ध होने पर भी उपयुक्त कर्मचारी नहीं मिलते। हमारे देश और उत्तर प्रदेश में उपचारिकाओं (नर्सों) की इतनी कमी है कि कितने ही अस्पताल खाली पड़े हैं। इसका कारण है मध्यम श्रेणी के परिवारों की उपचार व्यवस्था में अरुचि। कुछ सामाजिक कारणों से उपचारिकाओं को बहुत अच्छी दृष्टि से नहीं देखा जाता; यह नितांत भ्रममूलक है। जनता की ऐसी धारणाओं में तनिक भी औचित्य नहीं है।\n\nअंतरंग विभाग में भर्ती किए जाने के पश्चात् रोगी की व्यवस्थाओं का पूर्ण अन्वेषण विशेषज्ञ अपने सहायकों तथा व्याधिकी प्रयोगशाला, एक्स-रे विभाग आदि के सहयोग से करता है। इस कारण इन विभागों को नवीनतम उपकरणों से सुसज्जित रखना आवश्यक है। शल्य विभाग के लिए इसका महत्व विशेष रूप से अधिक है जहाँ कर्मचारियों का दक्ष होना और उनमें पारस्परिक सहयोग सफलता के लिए अनिवार्य है। कक्ष-बाल-सेवक से लेकर विशेषज्ञ सर्जन तक सबके सहयोग की आवश्यकता है। केवल एक नर्स की असावधानी से सारा शस्त्रकर्म असफल हो सकता है। एक्स-रे तथा उत्तम आपरेशन थिएटर इस विभाग के अत्यंत आवश्यक अंग हैं।\n\nउतम उपचार सारी संस्था की सफलता की कुंजी है; इसी से अस्पताल का नाम या बदनामी होती है। अस्पताल तथा आधुनिक चिकित्सापद्धति का विशेष महत्वशाली अंग उपचारिकाएँ हैं। इस कारण उत्तम शिक्षित उपचारिकाओं को तैयार करने की आयोजना सरकार की ओर से की गई है।\n\nआधुनिक अस्पतालों का निर्माण इंजीनियरिंग की एक विशेष कला बन गई है। अस्पतालों के निर्माण के लिए राज्य के मेडिकल विभाग ने आदर्श मानचित्र (प्लान) बना दिए हैं, जिनमें अस्पताल की विशेष आवश्यकताओं और सुविधाओं का ध्यान रखा गया है। सब प्रकार के छोटे-बड़े अस्पतालों के लिए उपयुक्त नकशे तैयार कर दिए गए हैं जिनके अनुसार अपेक्षित विस्तार के अस्पताल बनाए जा सकते हैं।\n\nअस्पताल बनाने के पूर्व यह भली-भाँति समझ लेना उचित है कि अस्पताल खर्च करनेवाली संस्था है, धनोपार्जन करनेवाली नहीं। आधुनिक अस्पताल बनाने के लिए आरंभ में ही एक बड़ी धनराशि की आवश्यकता पड़ती हैं; उसे नियमित रूप से चलाने का खर्च उससे भी बड़ा प्रश्न है। बिना इसका प्रबंध किए अस्पताल बनाना भूल है। धन की कमी के कारण आगे चलकर बहुत कठिनाई होती है और अस्पताल का निम्नलिखित उद्देश्य पूरा नहीं हो सकता:\n\nनत्वहं कामये राज्यं न स्वर्ग नापुनर्भवम्।\n\nकामये दु:खतप्तानाम् प्राणिनामार्तिनाशनम्।।\n\nहमारा देश अति विस्तृत तथा उसकी जनसंख्या अत्यधिक है। उसी प्रकार यहाँ चिकित्सा संबंधी प्रश्न भी उतने ही विस्तृत और जटिल हैं। फिर जनता की निर्धनता तथा शिक्षा की कमी इस प्रश्न को और भी जटिल कर देती है। इस कारण चिकित्साप्रबंध की आवश्यकताओं के अध्ययन के लिए सरकार की ओर से कई बार कमेटियाँ नियुक्त की गई हैं। भोर कमेटी ने जो सिफारिशें की हैं आनके अनुसर प्रत्येक 10 से 12 सहस्र जनसंख्या के लिए 75 रोगियों को रखने योग्य एक ऐसा अस्पताल होना चाहिए जिसमें छह डाक्टर और छह उपचारिकाएँ तथा अन्य कर्मचारी नियुक्त हों। यह प्राथमिक अंग कहलाएगा। ऐसे 20 प्राथमिक अंगों पर एक माध्यमिक अंग भी आवश्यक है। यहाँ के अस्पताल में 1,000 अंतरंग रोगियों को रखने का प्रबंध हो। यहाँ प्रत्येक चिकित्साशाखा के विशेषज्ञ नियुक्त हों तथा परिचारिकाएँ और अन्य कर्मचारी भी हों। एक्स-रे, राजयक्ष्मा, सर्जरी, चिकित्सा, व्याधिकी, प्रसूति, अस्थिचिकित्सा आदि सब विभाग पृथक-पृथक हों। माध्यमिक अंग से परे ओर उससे बड़ा, केंद्रीय या जिले का विभाग या अंग हो, जहाँ उन सब प्रकार की चिकित्साओं का प्रबंध हो, जिनका प्रबंध माध्यमिक अग के अस्पताल में न हो। यही पर सबसे बड़े संचालक का भी स्थान हो।\n\nइस आयोजन का समस्त अनुमित व्यय भारत सरकार की संपूर्ण आय से भी अधिक है। इस कारण यह योजना अभी तक कार्यान्वित नहीं हो सकी है।\n\nआजकल जनसंख्या और उसी के अनुसार रोगियों की संख्या में वृद्धि होने से विशेष प्रकार के अस्पतालों का निर्माण आवश्यक हो गया है। प्रथम आवश्यकता छुतहे रोगों के पृथक अस्पताल बनाने की होती है, जहाँ केवल छुतहे रोगी रखे जाते हैं। इसी प्रकार राजक्ष्मा के रोगियों के लिए पृथक अस्पताल आवश्यक है। मानसिक रोग, अस्थिरोग, बालरोग, स्त्रीरोग, प्रसूतिगृह, विकलांगता आदि के लिए बड़े नगरों में पृथक अस्पताल आवश्यक हैं। छोटे नगरों में एक ही अस्पताल में कम से कम भिन्न-भिन्न अपेक्षित विभाग बनाना आवश्यक है। इन अस्पतालों का निर्माण भी उनके आवश्यकतानुसार भिन्न-भिन्न प्रकार से करना होता है और उसी प्रकार वहाँ के कर्मचारियों की नियुक्ति की जाती हैं। इन सब प्रकार के अस्पतालों के मानचित्र तथा वहाँ की समस्त आवश्यकताओं की सूची सरकार ने तैयार कर दी है, जिनके अनुसार सब प्रकार के अस्पताल बनाए जा सकते हैं।\n\nबड़े नगरों में, जहाँ अस्पतालों की सदा कमी रहती है, उग्र अवस्था से मुक्त होने के पश्चात, दुर्बल स्वास्थ्योन्मुख व्यक्तियों तथा अत्यधिक समयसाध्य चिकित्सावाले रोगियों के लिए पृथक विभाग-रुग्णालय (इनफ़र्मरी)-बनाना आवश्यक है। इससे अस्पतालों की बहुत कुछ कठिनाई कम हो जाती है और उग्रावस्था के रोगियों को रखने के लिए स्थान सुगमता से मिल जाता है।\n\nआजकल समाजसेवा चिकित्सा का एक अंग बन गई है और दिनों-दिन चिकित्सालय तथा चिकित्सा में समाजसेवी का महत्व बढ़ता जा रहा है। औषधोपचार के अतिरिक्त रोगी की मानसिक, कौटुंबिक तथा सामाजिक परिस्थितियों का अध्ययन करना और रोगी की तज्जन्य कठिनाइयों को दूर करना समाजसेवी का काम है। रोगी की रोगोत्पति में उसकी रुग्णावस्था में उसके कुटुंब को किन कठिनाइयों का सामना करना पड़ रहा है तथा रोग से या अस्पताल से रोगी के मुक्त हो जाने के पश्चात कौन-सी कठिनाइयों का सामना करना पड़ेगा, उनका रोगी पर क्या प्रभाव होगा आदि रोगी के संबंध की ये सब बातें समाजसेवी के अध्ययन और उपचार के विषय हैं। यदि रोगमुक्त होने के पश्चात वह व्यक्ति अर्थसंकट के कारण कुटुंबपालन में असमर्थ रहा, तो वह पुन: रोगग्रस्त हो सकता है। रोगकाल में उसके कुटुंब की आर्थिक समस्या कैसे हल हो, इसका प्रबंध समाजसेवी का कर्तव्य है। इस प्रकार की प्रत्येक समस्या समाजसेवी को हल करनी पड़ती है। इससे समाजसेवी का चिकित्सा में महत्व समझा जा सकता है। उग्र रोग की अवस्था में उपचारक या उपचारिका की जितनी आवश्यकता है, रोगमुक्ति के पश्चात् उस व्यक्ति के स्वास्थ्य की रक्षा तथा जीवन को उपयोगी बनाने में समाजसेवी की भी उतनी ही आश्यकता है।\n\nआयुर्वैज्ञानिक शिक्षासंस्थाओं में अस्पताल-आयुर्वैज्ञानिक शिक्षा संस्थाओं (मेडिकल कालेजों) में चिकित्सालयों का मुख्य प्रयोजन विद्यार्थियों की चिकित्सा-संबंधी शिक्षा तथा अन्वेषण है। इस कारण ऐसे चिकित्सालयों के निर्माण के सिद्धांत कुछ भिन्न होते हैं। इनमें प्रत्येक विषय की शिक्षा के लिए भिन्न-भिन्न विभाग होते हैं। इनमें विद्यार्थियों की संख्या के अनुसार रोगियों को रखने के लिए समुचित स्थान रखना पड़ता है, जिसमें आवश्यक शय्याएँ रखी जा सकें। साथ ही शय्याओं के बीच इतना स्थान छोड़ना पड़ता है कि शिक्षक और उसके विद्यार्थी रोगी के पास खड़े होकर उसकी पर्रीक्षा कर सकें तथा शिक्षक रोगी के लक्षणों का प्रदर्शन और विवेचन कर सके। इस कारण ऐसे अस्पतालों के लिए अधिक स्थान की आवश्यकता होती हैं। फिर, प्रत्येक विभाग को पूर्णतया आधुनिक यंत्रों, उपकरणों आदि से सुसज्जित करना होता है। वे शिक्षा के लिए आवश्यक हैं। अतएव ऐसे चिकित्सालयों के निर्माण और सगंठन में साधारण अस्पतालों की अपेक्षा बहुत अधिक व्यय होता है। शिक्षकों ओर कर्मचारियों की नियुक्ति भी केवल श्रेष्ठतम विद्वानों में से, जो अपने विषय के मान्य व्यक्ति हों, की जाती है। अतएव ऐसे चिकित्सालय चलाने का नित्यप्रति का व्यय अधिक होना स्वाभाविक ऐसी संस्थाओं के निर्माण, सज्जा तथा कर्मचारियों का पूरा ब्योरा इंडियन मेडिकल काउंसिल ने तैयार कर दिया है। यही काउंसिल देश भर की शिक्षासंस्थाओं का नियंत्रण करती है। जो संस्था उसके द्वारा निर्धारित मापदंड तक नहीं पहुँचती उसको काउंसिल मान्यता प्रदान नहीं करती और वहाँ के विद्यार्थियों को उच्च परीक्षाओं में बैठने के अधिकार से वंचित रहना पड़ता है। शिक्षा के स्तर को उच्चतम बनाने में इस काउंसिल ने स्तुत्य काम किया है।\n\nऐसे अस्पतालों में विशेष प्रश्न पर्याप्त स्थान का होता है। कमरों का आकार और संख्या दोनों को ही अधिक रखना पड़ता है। फिर, प्रत्येक विभाग की आवश्यकता, विद्यार्थियों और शिक्षकों की संख्या आदि का ध्यान रखकर चिकित्सालय की योजना तैयार करनी पड़ती है। (चं.भा.सिं.)\n\n", "id": "189997", "title": "चिकित्सालय"}
{"url": "https://hi.wikipedia.org/wiki?curid=189998", "text": "भारत के प्रमुख अस्पताल\n\nभारत के प्रत्येक मुख्य नगर में सरकार तथा दानी सज्जनों द्वारा स्थापित अनेक अस्पताल हैं। नीचे केवल कुछ प्रमुख तथा विशिष्ट रोगों से पीड़ितों के लिए अस्पतालों के नाम दिए जाते हैं:--\n\nअमृतसर (पंजाब) - पंजाव मेंटल हास्पिटल (केवल मानसिक रोगों की चिकित्सा के लिए); पंजाब डेंटल हास्पिटल (केवल दंतरोग का चिकित्सा स्थान)।\n\nइंदौर (मध्यप्रदेश) : इन्फ़ेक्शस डिज़ीज़ेज़ हास्पिटल (संक्रामक रोगों की चिकित्सा के लिए); कल्याणमल नर्सिग होम (रोगियों की देखभाल और उपचार के लिए विशिष्ट संस्था); लेपर असाइलम (कुष्ठरोगियों के लिए); मेंटल हास्पिटल (मानसिक रोगों का चिकित्सालय); टी.बी. क्लिनिक (क्षयरोग की चिकित्सा के लिए); टी.बी. सैनाटोरियम (क्षयरोग के रोगियों की देखभाल तथा चिकित्सा की संस्था)।\n\nइलाहाबाद (उत्तर प्रदेश) : कमला नेह डिग्री हास्पिटल (मातृत्व संबंधी अस्पताल)।\n\nउज्जैन (मध्य प्रदेश) : लेपर असाइलम (कुष्ठरोग से पीड़ितों के लिए); टी.बी.क्लिनिक (क्षयरोग की चिकित्सा का अस्पताल)।\n\nकटक (उड़ीसा) : ए.सी.बी. मेडिकल कालेज हास्पिटल (कठिन रोगों की परीक्षा तथा चिकित्सा संस्थान)।\n\nकोलकाता (पश्चिमी बंगाल) : अल्बर्ट विक्टर लेपर हास्पिटल, 18, गोबरा रोड, एँताली (कुष्ठरोग का विशिष्ट चिकित्सालय); आर.जी.कार मेडिकल कालेज हास्पिटल, 1 बेलगछिया रोड (कठिन रोगों के अध्ययन और चिकित्सा के लिए); कलकत्ता मेडिकल स्कूल और हास्पिटल, 301-3, अपर सरकुलर रोड (कठिन रोगों की परीक्षा और चिकित्सा की संस्था); कारमाइकेल हास्पिटल फ़ॉर ट्रापिकल डिज़ीज़ेज़, सेंट्रल ऐवेन्यु, (उष्णप्रधान देशों के विशेष रोगविषयक अनुसंधान तथा चिकित्सा संस्थान); नीलरतन सरकार मेडिकल कालेज ऐंड हास्पिटल, सियालदह (रोगपरीक्षा तथा चिकित्सा का उत्तम प्रबंध); मेडिकल कालेज हास्पिटल, 88 कालेज स्ट्रीट (यहाँ सब रोगों के साथ साथ दंतरोगों के अध्ययन तथा चिकित्सा का विशेष प्रबंध है); आलॅ इंडिया इंस्टिटयूट ऑव हाइजीन ऐंड पब्लिक हेल्थ, 110, चितरंजन ऐवेन्यु, कलकत्ता (निरोधक तथा सामजिक ओषधियों पर शोध तथा चिकित्सा)।\n\nकालिकट (केरल) : गवर्नमेंट विमेन ऐंड चिल्ड्रेंस हास्पिटल (स्त्रियों और बालकों की चिकित्सा के लिए)।\n\nचंडीगढ़ (पंजाब) : पाँचस्ट ग्रैजुएट रिसर्च सेंटर तथा अस्पताल, सेक्टर 12, चंडीगढ़ (इसमें जीर्ण रोगों, असाध्य रोगों तथा आँख की चिकित्सा का विशिष्ट प्रबंध है)।\n\nत्रिचूर (केरल) : एडवर्ड मेमोरियल मैटर्निटी हास्पिटल (मातृत्व संबंधी विशेष अस्पताल)।\n\nत्रिवेंद्रम (केरल) : विमेन ऐंड चिल्ड्रेंस हास्पिटल (स्त्रियों और बालकों के रोगों के लिए)।\n\nदिल्ली : इन्फेक्शस डिज़ीज़ेज़ हास्पिटल (संक्रामक रोगों का अस्पताल); इरविन हास्पिटल, दिल्ली गेट (सब रोगों के लिए प्रमुख अस्पताल); लेडी हार्डिज मेडिकल कालेज ऐंड हास्पिटल, लेडी हार्डिज रोड (रोगों के अध्ययन तथा चिकित्सा का प्रमुख अस्पताल); विलिंगडन हास्पिटल, इर्विन रोड (रोगियों के रहने के लिए विशेष अच्छा प्रबंध है); मिसेज जी.एल. मैटर्निटी हास्पिटल (मातृत्व संबंधी विशिष्ट अस्पताल); आल इंडिया इंस्टिटयूट ऑव मेडिकल साइंसेज़, अंसारीनगर, नई दिल्ली 16; वल्लभ भाई पटेल चेस्ट इंस्टिटयूट, दिल्ली (क्षयरोग, फुफ्फुसरोग तथा इनसे संबंधित आयुर्विज्ञान में शोध तथा चिकित्सा)।\n\nनूरनद (केरल) : लेप्रसी सैनटोरियम (कुष्ठरोग का विशिष्ट अस्पताल)।\n\nपटना (बिहार) : पटना मेडिकल कालेज हास्पिटल, बांकीपुर (कर्कटरोग की विशिष्ट चिकित्सा यहाँ उपलब्ध है)।\n\nबंगलुरू (कर्नाटक) : मेंटल अस्पताल (मानसिक रोगों का चिकित्सालय); मिंटो ऑफ़थैल्मिक हास्पिटल (चक्षुरोगों का विशिष्ट अस्पताल); लेपर असाइलम (कुष्ठरोग की चिकित्सासंस्था); एपिडेमिक डिज़ीज़ेज़ हास्पिटल (माहमारी रोगों की चिकित्सा का अस्पताल); गवर्नमेंट टी.बी. सैनाटोरियम (क्षयरोग चिकित्सालय); आइसोलेशन हास्पिटल (संक्रामक रोगों का चिकित्सासंस्थान); मैटर्निटी हास्पिटल (मातृत्व संबंधी कष्टों के निवारणार्थ)।\n\nमुंबई : इन्फ़ेक्शस् डिज़ीज़ेज़ हास्पिटल, आर्थर रोड, जैकब सरकिल (संक्रामक रोगों की विशिष्ट चिकित्सा); एकवर्थ लेपर होम, माटुंगा (कुष्ठरोग चिकित्सालय); जमशेदजी जीजीभाई हास्पिटल, बाबुला टैंक रोड, बाइकला (इस अस्पताल में 478 रोगियों के निवास का प्रबंध है। जननेंद्रिय संबंधी रोगों का विभाग दिन और रात खुला रहता है); ताता मेमोरियल हास्पिटल, परेल (कर्कटरोग की चिकित्सा के लिए भारत का प्रमुख अस्पताल); बाई मोतीबाई ऐंड सर डी.एम. पेटिट हास्पिटल, मज़गाँव रोड, बाइकला (स्त्रियों के रोगों के लिए); बैरामजी जीजीभाई हास्पिटल फॉर चिल्ड्रेन, मज़गांव रोड, बाइकला (12 वर्ष से कम आयु वाले बच्चे सब प्रकार के रोगों की चिकित्सा के लिए भरती किए जाते हैं); म्युनिसिपल ग्रुप ऑव टी.बी. हास्पिटल्स, जेरबाई वाडिया रोड, सिवड़ी (क्षयरोगियों की विशिष्ट चिकित्सा के लिए; इस अस्पताल में 300 रोगियों के निवास का प्रबंध है; यह सब प्रकार के आधुनिक यंत्रों से सुसज्जित है)।\n\nमटनचेरी (केरल) : विमेन ऐंड चिल्ड्रेंस हास्पिटल (स्त्रियों और बालकों के रोगों का अस्पताल)।\n\nचेन्नै : गवर्नमेंट ऑफ़्थैल्मिक हास्पिटल, 20 मारशल रोड, एग्मोर (चक्षुरोगों की विशेष चिकित्सा के लिए); गवर्नमेंट जेनरल हास्पिटल (सब प्रकार के रोगों का प्रमुख चिकित्सालय); गवर्नमेंट मेंटल हास्पिटल, लोकाक गार्डन, किलयाक (मानसिक रोगों का चिकित्सालय); गवर्नमेंट स्टेनली हास्पिटल, ओल्ड जेल स्ट्रीट (मेडिकल कालेज से संबंधित, सर्वरोग चिकित्साका प्रमुख संस्थान); गर्वनमेंट हास्पिटल फ़ॉर विमेन ऐंड चिल्ड्रेन, एग्मोर (स्त्रियों और बालकों के लिए विशेष चिकित्सालय); गवर्नमेंट ट्युबरक्युलोसिस हास्पिटल, रोयापेट तथा गवर्नमेंट ट्युबरक्युलोसिस इंस्टिट्यूट, स्पर टैंक रोड, एग्मोर (क्षयरोग चिकित्सा के विशिष्ट अस्पताल); कस्तूरबा गांधी हास्पिटल फ़ॉर विमेन ऐंड चिल्ड्रेन, ट्रिप्लिकेन (स्त्रियों और बालकों के लिए विशिष्ट चिकित्सालय)।\n\nराँची (बिहार) : इंडियन मेंटल हास्पिटल (मानसिक रोगों का प्रसिद्ध अस्पताल)।\n\nलखनऊ (उत्तर प्रदेश) : गांधी मेमोरियल हास्पिटल (सब कठिन रोगों की परीक्षा तथा चिकित्सा के लिए मेडिकल कालेज से संबद्ध प्रमुख अस्पताल)।\n\nवाराणसी (उत्तर प्रदेश) : सर सुंदरलाल अस्पताल वाराणसी (यहाँ कुछ दुस्साध्य रोगों का इलाज संभव हो गया है)।\n\nवेलोर (उत्तरी आर्काडु, तमिलनाड़) : क्रिश्चियन मेडिकल कालेज ऐंड हास्पिटल, वेलोर (शल्यचिकित्सा का प्रमुख अस्पताल)।\n\nशिलांग (आसाम) : रीड प्राविंशियल चेस्ट हास्पिटल (वक्ष संबंधी रोगों का विशेष अस्पताल)।\n\nसतारा (महाराष्ट्र) : मिशन हास्पिटल, मीरज (क्षयरोगों की विशिष्ट चिकित्सा); लेप्रसी सैनाटोरियम, मीरज (कुष्ठरोग का प्रमुख चिकित्सालय)।\n\nसीतापुर (उत्तर प्रदेश) : नेत्र-चिकित्सा-केंद्र, सीतापुर (आँख के सभी रोगों की चिकित्सा आधुनकि पद्धति तथा उपकरणों से की जाती है)।\n\nहैदाराबाद (आँध्र) : ओस्मानिया जनरल हास्पिटल (सब रोगों की विशिष्ट चिकित्सा के लिए); लिंगमपल्लि आइसोलेशन हास्पिटल (संक्रामक रोगों से पीड़ितों)।\n", "id": "189998", "title": "भारत के प्रमुख अस्पताल"}
{"url": "https://hi.wikipedia.org/wiki?curid=190003", "text": "युयुत्सु\n\nयुयुत्सु महाभारत का एक उज्जवल और तेजस्वी एक पात्र है। यह पात्र इसलिए विशेष है क्योंकि महाभारत का युद्ध आरम्भ होने से पूर्व धर्मराज युद्धिष्ठिर के आह्वान इस पात्र ने कौरवों की सेना का साथ छोड़कर पाण्डव सेना के साथ मिलने का निर्णय लिया था। युयुत्सु का जन्म एक वेश्या से हुआ था। युयुत्सु दुर्योधन का सौतेला भाई था।\n", "id": "190003", "title": "युयुत्सु"}
{"url": "https://hi.wikipedia.org/wiki?curid=190013", "text": "पिशारिक्कावु\n\nपिशारिक्कावु\n\n[0]\n\nपिशारिक्कावु मंदिर भारत मैं केरल के कोझीकोड जिले मैं कोल्लम नामक स्थल पर स्थित है। इस स्थान के माध्यम से जाने वाली राष्ट्रीय राजमार्ग कोझीकोड से 30 किलो मील दूर है। निकटतम रेलवे स्टेशन कोयिलांडी पर स्थित है।\n\nयह भी देखें\n\n[1]\n\nकेरल में सहित हिंदू मंदिरों\n\n[2]", "id": "190013", "title": "पिशारिक्कावु"}
{"url": "https://hi.wikipedia.org/wiki?curid=190014", "text": "चेनान्कावु मंदिर\n\nचेनान्कावु\nश्री चेनान्कावु भगवती मंदिर (ശ്രീ ചേനാങ്കാവ് ഭഗവതി ക്ഷേത്രം) उत्तर केरल में पय्यनूर के पास कोरोम नामक गाँव में स्थित एक सुप्रसिध्ध भगवती मंदिर है। यह मंदिर अपने दो वार्षिक त्यौहारों को, विशु महोल्सव और सप्ताह वायना (पढाई), हर साल, दोनों त्योहारों को अप्रैल की महीने में आयोजित करती है जिसके लिए यह मंदिर प्रसिद्ध है।\n\nयह भी देखें\n\nनवरात्रि पूजा हर साल आयोजित किया जाता है। \"वालिय कुरूति\" चेनान्कावु मंदिर का देवी माता को भक्त जन पूजा करने का एक प्रयोग है।\n\nबाहरी लिंक\n\n[0]\n\nकण्णूर जिला\n\nशक्ति मंदिरों\n\nकेरल में सहित हिंदू मंदिरों\n\n[1]\nHIDDEN TEXT\nThis section contains tooltips, titles and other text that are usually hidden in the body of the HTML page. This text should be translated to bring the entire page into your language.\nHTML ATTRIBUTES\nचेनान्कावु मंदिर\n", "id": "190014", "title": "चेनान्कावु मंदिर"}
