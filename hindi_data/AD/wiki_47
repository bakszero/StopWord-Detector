{"url": "https://hi.wikipedia.org/wiki?curid=55776", "text": "लायर बर्ड\n\nलायर बर्ड (वीणापक्षी- क्योंकि इसके नर पक्षी की पूंछ वीणा के आकार की होती है।) संसार के सबसे सुन्दर पक्षियों में से है जो केवल आस्ट्रेलिया में पाया जाता है। यह नकल करने में बड़ा ही कुशल है। यह दूसरे पक्षियों के गाने, कुत्तों के भौंकने तथा कारों के हॉर्न की आवाज, चेनसऑ, की भी नकल कर लेता है। यह सीटी की आवाज भी निकालता है। मादा पक्षी से नर पक्षी लंबा एवं बड़ा होता है। नर पक्षी की पूंछ बहुत खूबसूरत है। जाड़े के मौसम में नर पक्षी गीत गाकर मादा को अपनी ओर आकर्षित करता है। मादा एक ही अंडा देती है। मादा अंडे को ५० दिन तक सेती है जिसके बाद उसमें से बच्चा निकलता है। मादा ही उसकी देखभाल करती है। यह पक्षी कीट-पतंगो, केंचुआ, मकड़ियों को खाता है। यह एक शर्मीला पक्षी है तथा आसानी से प्रकृति में दिखाई नहीं देता है। इसकी आवाज से ही इसकी उपस्थिति को जाना जा सकता है। मादा पक्षी भी आवाज की नकल करने में कुशल है परन्तु यह बहुत कम बोलती है।\n\nइसकी दो प्रजातियाँ हैं सुपर्ब लायर बर्ड तथा अलबर्ट्स लायर बर्ड\n", "id": "55776", "title": "लायर बर्ड"}
{"url": "https://hi.wikipedia.org/wiki?curid=55809", "text": "प्रेषण इलेक्ट्रॉन सूक्ष्मदर्शन\n\nप्रेषण इलेक्ट्रॉन सूक्ष्मदर्शन (अंग्रेजी:Transmission electron microscopy) (TEM) एक सूक्ष्मदर्शन (माइक्रोस्कोपी) तकनीक है, जिसमे इलेक्ट्रॉनों का एक किरणपुंज, एक बहुत महीन (पतले) नमूने से होकर गुजरती है और इस प्रक्रिया के दौरान किरणपुंज के इलेक्ट्रॉन नमूने के साथ संपर्क स्थापित कर एक छवि का निर्माण करते है, जिसे एक इमेजिंग उपकरण जैसे एक प्रतिदीप्तिशील (फ्लोरोसेंट) पर्दे (स्क्रीन) या एक फोटोग्राफिक फिल्म पर आवर्धित और केंद्रित (फोकस) किया जाता है। एक सीसीडी कैमरे के संवेदक भी इसका संसूचन कर छवि निर्माण करते हैं। सबसे पहला TEM मैक्स नॉल और अर्नस्ट रुस्का ने 1931 में बनाया था, 1933 मे इन दोनो मे मिल कर एक TEM विकसित किया जिसकी \"रिज़ोल्विंग पावर\" प्रकाश से भी अधिक थी। पहला व्यावसायिक TEM 1939 में बाज़ार मे आया।\n\nटीइएम प्रकाश सूक्ष्मदर्शी की तुलना मे काफी उच्च रिजोल्यूशन की छविओं का निर्माण करने मे सक्षम होते हैं, जिसका कारण इलेक्ट्रॉनों की लघु दे ब्रोग्ली तरंग दैर्ध्य है। इसका यह गुण इस उपकरण को अति सूक्ष्मविभेदन करने मे सक्षम बनाता है, यहाँ तक कि यह परमाणुओं के एकल स्तंभ की भी गहन जांच सकता है, जो एक प्रकाश सूक्ष्मदर्शी द्वारा विभेदित सबसे छोटी वस्तु से भी हजारों गुना कम होता है। भौतिक और जीव दोनो वैज्ञानिक क्षेत्रों मे टीइएम एक प्रमुख विश्लेषण विधि की भूमिका निभाते हैं, जिसमे कैंसर अनुसंधान, पदार्थ विज्ञान, वाइरोलोजी, प्रदूषण और अर्धचालक अनुसंधान, जैसे क्षेत्र महत्वपूर्ण हैं। \n\nकम आवर्धन पर TEM छवि का कनट्रास्ट, पदार्थ में इलेक्ट्रॉनों के अवशोषण, पदार्थ की मोटाई और संरचना के कारण होता है। उच्च आवर्धन पर जटिल तरंग संपर्क (complex wave interactions), छवि की तीव्रता का नियमन (मॉडुलेट) करते हैं, प्रेक्षक छवियों के विशेषज्ञ विश्लेषण की आवश्यकता होती है। \n", "id": "55809", "title": "प्रेषण इलेक्ट्रॉन सूक्ष्मदर्शन"}
{"url": "https://hi.wikipedia.org/wiki?curid=55874", "text": "एकीकृत परिपथ\n\nएलेक्ट्रॉनिकी में एकीकृत परिपथ या एकीपरि (इन्टीग्रेटेड सर्किट (IC)) को सूक्ष्मपरिपथ (माइक्रोसर्किट), सूक्ष्मचिप, सिलिकॉन चिप, या केवल चिप के नाम से भी जाना जाता है। यह एक अर्धचालक पदार्थ के अन्दर बना हुआ एलेक्ट्रॉनिक परिपथ ही होता है जिसमें प्रतिरोध, संधारित्र आदि पैसिव कम्पोनेन्ट (निष्क्रिय घटक) के अलावा डायोड, ट्रान्जिस्टर आदि अर्धचालक अवयव निर्मित किये जाते हैं। जिस प्रकार सामान्य परिपथ का निर्माण अलग-अलग (डिस्क्रीट) अवयव जोड़कर किया जाता है, आईसी का निर्माण वैसे न करके एक अर्धचालक के भीतर सभी अवयव एक साथ ही एक विशिष्ट प्रक्रिया का पालन करते हुए निर्मित कर दिये जाते हैं। एकीकृत परिपथ आजकल जीवन के हर क्षेत्र में उपयोग में लाये जा रहे हैं। इनके कारण एलेक्ट्रानिक उपकरणों का आकार अत्यन्त छोटा हो गया है, उनकी कार्य क्षमता बहुत अधिक हो गयी है एवं उनकी शक्ति की जरूरत बहुत कम हो गयी है। \n\nसंकर एकीकृत परिपथ भी लघु आकार के एकीपरि (एकीकृत परिपथ) होते हैं किन्तु वे अलग-अलग अवयवों को एक छोटे बोर्ड पर जोड़कर एवं एपॉक्सी आदि में जड़कर (इम्बेड करके) बनाये जाते हैं। अतः ये \"मोनोलिथिक आई सी\" से भिन्न हैं। \n\nसूक्ष्मचिप, एकीपरि की एक चिप होती है, जो कि सिलिकॉन से बनी होती है। यह प्रोगाम लॉजिक और कंप्यूटर मेमोरी के लिए बनाई जाती है। वर्तमान में सूक्ष्मचिप कंप्यूटर, मोबाइल, पीडीए और माइक्रोवेव ओवन सहित कई इलेक्ट्रॉनिक उपकरणों का आवश्यक अंग बन चुकी हैं। सूक्ष्मचिप अपने ५० वर्षो की यात्रा पूर्ण कर चुकी है। १९५८ में इसका अविष्कार रॉबर्ट नॉयस और जैक किल्बे ने किया था। ये दोनों अलग-अलग कंपनियों में काम करते थे और दोनों ही कंपनियां इस शोध को अपने दृष्टिकोण से कर रही थी। इस शोध के उपरांत बाद दोनों ही कंपनियों ने इसके पेटेंट के लिए आवेदन किया। बाद में दोनों कंपनियों को सम्मिलित रूप से इसका लाइसेंस दिया गया और इसका सम्मिलत पेटेंट दिया गया। पहली बार सूक्ष्मचिप १९६१ में लोगों को उपलब्ध हुई। जिक किल्बे ने ही बाद में पोर्टेबल कैलकुलेटर का आविष्कार किया। तब से लेकर अब तक सूक्ष्मचिप में कई बदलाव आ चुके हैं। पहली सूक्ष्मचिप में जहां एक ट्रांजिस्टर, एक कैपेसिटर और तीन रजिस्टर थे, वहीं आज की सूक्ष्मचिप में एक छोटी सी जगह में लगभग १२५ मिलियन ट्रांजिस्टर समाए होते हैं।\n\nसूक्ष्मचिप के कई और लाभ भी हैं। वर्तमान में सूक्ष्मचिप का प्रयोग जैविक प्रणालियों (बॉयोलॉजिकल सिस्टम) में होता है। इसका प्रयोग जीवन बचाने में भी होने लगा है। हृदय रोगियों के लिए पेसमेकर में भी सूक्ष्मचिप रहती है। पेसमेकर हृदय गति नियत्रिंत रखता है। सूक्ष्मचिप का प्रयोग घड़ियों, मोबाइल फोन से लेकर स्पेस शटल तक में हो रहा है।\n\nसन् १९४७ में ट्रांजिस्टर के आविष्कार के बाद एकीपरि (एकीकृत परिपथ) के विकास का रास्ता साफ हो गया था। सन् १९५८-५९ में दो व्यक्तियों ने लगभग एक ही तरह की आई सी लगभग एक ही समय विकसित की। वे अलग-अलग काम कर रहे थे और एक-दूसरे के काम से अनभिज्ञ थे। ये व्यक्ति थे - टेक्सास इंस्ट्रूमेन्ट्स में कार्यरत जैक किल्बी (Jack Kilby) और फेयरचाइल्ड सेमीकंडक्टर कारपोरेशन के सह-संस्थापक रॉबर्ट नॉयस (Robert Noyce)। दोनो ही विद्युत इंजीनियर थे और दोनो ही इस बात का हल निकालने में जुटे हुए थे कि अनेकानेक संख्याओं वाले परिपथों को कैसे विश्वसनीय रूप से निर्मित किया जाय और उनका आकार कैसे छोटा किया जाय। आज हम कह सकते हैं कि यदि ट्रांसिस्टर का आविष्कार न होता तो एकीपरि न होता; और एकीपरि न होता तो कम्प्यूटर और अन्य एलेक्ट्रॉनिक उपकरण न होते जिनका परिपथ करोड़ों-अरबों अवयवों से बना होता है।\n\nएकीपरि (एकीकृत परिपथ) के विकास से निम्नलिखित लाभ होते हैं-\n\n\n\n\n\nएकीकृत परिपथों को उनके अन्दर के परिपथ की प्रकृति के आधार पर तीन भागों में बांटा जाता है-\n\n\n\nडिजिटल एकीकृत परिपथों को उनमें प्रयुक्त ट्रांजिस्टरों की सख्या के आधार पर स्माल स्केल इंटीग्रेटेड (SSI), मिडियम स्केल इंटीग्रेटेड (MSI), लार्ज स्केल इंटीग्रेटेड (LSI), वेरी लार्ज स्केल इंटीग्रेटेड (VLSI), अल्ट्रा लार्ज स्केल इंटीग्रेटेड (ULSI) आदि में बांटा जाता है। \n\n\n\n\n\n\n\n\n\n\n\n\n\nसामान्य\nAuthor S.P. Marsh\n\nश्रव्य-दृश्य (Audio video)\n\nछवियाँ\n\nआइसी के डाई का फोटो\n", "id": "55874", "title": "एकीकृत परिपथ"}
{"url": "https://hi.wikipedia.org/wiki?curid=55903", "text": "स्वामिनाथन गुरुमूर्ति\n\nएस॰ गुरुमूर्ति या स्वामिनाथन गुरुमूर्तिएक खोजी पत्रकार और चार्टर्ड एकाउंटेंट हैं। पढ़ाई से चार्टर्ड अकाउंटेंट गुरुमूर्ति इंडियन एक्सप्रेस के मालिक रामानाथ गोयनका के सलाहकार रह चुके हैं। गोयनका 72 साल के हुआ करते थे और गुरुमूर्ति 27 साल के। गोयनका ने ही गुरुमूर्ति को धीरूभाई अंबानी की तेज तरक्की की पड़ताल करने के काम में लगाया था। गुरुमूर्ति इस काम में बहुत कामयाब रहे और रिलायंस को असलियत उजागर होने से कई परेशानियों का सामना करना पड़ा था। गुरुमूर्ति का चरित्र मणिरत्नम की फिल्म गुरु में भी पत्रकार श्याम के रूप में सामने आता है। गुरु में गुरुमूर्ति की भूमिका को अभिनेता माधवन ने निभाया है।\n\nबोफोर्स के मामले में भी गुरुमूर्ति की खोजी पत्रकारिता जासूसी के उच्चतम स्तर पर पहुंच गई थी। उन्होंने भारत सरकार की नाक में दम कर दिया और परिणाम स्वरूप जेल भी गए। \n\nगुरुमूर्ति आज हमारे बीच एक ऐसे पत्रकार के रूप में हैं, जिन्हें आदर्श माना जा सकता है। हालांकि पत्रकार उन्हें चार्टर्ड अकाउंटेंट ज्यादा मानते हैं, जबकि चार्टर्ड अकाउंटेंट उन्हें पत्रकार के रूप में देखते हैं। स्वदेशी जागरण मंच के एक संयोजक और एक शुद्ध भारतीय चिंतक के रूप में गुरुमूर्ति आदर के प्रतीक हैं। गुरुमूर्ति एक चिंतक के रूप में दूसरों को सहज ही यह अहसास कराते हैं कि भारतीय होना अपने आप में एक उपलçब्ध है और भारतीय संस्कृति व परिवार व्यवस्था का कोई सानी नहीं है।\n", "id": "55903", "title": "स्वामिनाथन गुरुमूर्ति"}
{"url": "https://hi.wikipedia.org/wiki?curid=55923", "text": "मानचेस्टर नहर\n\nमानचेस्टर नहर ग्रेट ब्रिटेन का सबसे बड़ा और महत्वपूर्ण जलमार्ग है। इस जलमार्ग के विकास से यहां के उद्दोग-घन्धों में आशातीत प्रगति हुई है। इस नहर के द्वारा मरसी नदी के पूर्वी तट पर स्थित ईस्थम को मानचेस्टर से मिलाया गया है। यह लगभग 58 किलोमीटर लम्बी तथा 37 मीटर चौड़ी है। इसकी गहराई लगभग 8.5 मीटर है। इस नहर का निर्माण 1 जनवरी 1894 को पूर्ण हुआ। आधिकारिक रूप से इसमें परिवहन 21 मई 1884 को शूरू हुआ। जब यह बनकर तैयार हुई तो अपने समय की सबसे बड़ी परिवहन नहर थी। इसका निर्माण लिवरपूल से कपास के परिवहन के लिए किया गया था क्योंकि रेल के द्वारा परिवहन पर बहुत अधिक खर्च होता था।\n", "id": "55923", "title": "मानचेस्टर नहर"}
{"url": "https://hi.wikipedia.org/wiki?curid=55926", "text": "ग्रेट ब्रिटेन\n\nग्रेट ब्रिटेन (अंग्रेज़ी: Great Britain \"ब्रिटन्\") अथवा ब्रिटेन यूरोप में स्थित एक द्वीप है। यह द्वीप, संयुक्त राजशाही देश का सबसे बड़ा हिस्सा है। इंग्लैंड, स्कॉटलैंड और वेल्स इसी द्वीप पर स्थित हैं। \n\nग्रेट ब्रिटेन यूरोप महाद्वीप के उत्तर-पश्चिम स्थित यह बृहत्‌ द्वीप है जिसमें स्कॉटलैंड, वेल्स तथा इंग्लैंड संम्मिलित हैं। 1282 ई. में इग्लैंड ने वेल्स पर विजय प्राप्त की तथा 1707 ई. में स्कॉटलैंड विधानत: इंग्लैड में मिला गया। इन संयुक्त राज्यों का नाम तभी से (1707 ई.) ग्रेट ब्रिटेन पड़ गया। ग्रेट ब्रिटेन प्राचीन रोमन \" ब्रिटैनिया मेजर\" शब्द का अनुवाद है।\n\n", "id": "55926", "title": "ग्रेट ब्रिटेन"}
{"url": "https://hi.wikipedia.org/wiki?curid=55928", "text": "बौद्ध धर्म का इतिहास\n\nसत्य और अहिंसा के मार्ग को दिखाने वाले भगवान बुद्ध दिव्य आध्यात्मिक विभूतियों में अग्रणी माने जाते हैं। भगवान बुद्ध के बताए आठ सिद्धांत को मानने वाले भारत समेत दुनिया भर में करोड़ो लोग हैं।\n\nभगवान बुद्ध के अनुसार धम्म जीवन की पवित्रता बनाए रखना और पूर्णता प्राप्त करना है। साथ ही निर्वाण प्राप्त करना और तृष्णा का त्याग करना है। इसके अलावा भगवान बुद्ध ने सभी संस्कार को अनित्य बताया है। भगवान बुद्ध ने मानव के कर्म को नैतिक संस्थान का आधार बताया है। यानी भगवान बुद्ध के अनुसार धम्म यानी धर्म वही है। जो सबके लिए ज्ञान के द्वार खोल दे। और उन्होने ये भी बताया कि केवल विद्वान होना ही पर्याप्त नहीं है। विद्वान वही है जो अपने की ज्ञान की रोशनी से सबको रोशन करे। धर्म को लोगों की जिंदगी से जोड़ते हुए भगवान बुद्ध ने बताया कि करूणा शील और मैत्री अनिवार्य है। इसके अलावा सामाजिक भेद भाव मिटाने के लिए भी भगवान बुद्ध ने प्रयास करते हुए बताया था कि लोगों का मुल्यांकन जन्म के आधार पर नहीं कर्म के आधार पर होना चाहिए। भगवान बुद्ध के बताए मार्ग पर दुनिया भर के करोड़ों लोग चलते है। जिससे वो सही राह पर चलकर अपने जीवन को सार्थक बनाते हैं।तथागत गौतम बुद्ध अपने आपको भगवान या ईश्वर नहीं बताते है।\n\n", "id": "55928", "title": "बौद्ध धर्म का इतिहास"}
{"url": "https://hi.wikipedia.org/wiki?curid=56043", "text": "गंगा दास\n\nमहात्मा गंगा दास (१८२३- १९१३) अपने समय के प्रकाण्ड पण्डित और प्रसिद्ध संत थे। उनके शिष्यों की संख्या भी काफी थी। भारत के सभी धार्मिक स्थलों की यात्रा करके वे अंत में गढ़मुक्तेश्वर, जिला - गाजियाबाद में रहने लगे थे। महान दार्शनिक, भावुक भक्त, उदासी महात्मा और एक महाकावि के रूप में भी इन्हें काफी ख्याति मिली थी। उनके अनेक शिष्य जैसे - चेतराम, बालूराम, दयाराम, मोतीराम, मोहनलाल आदि उनके पद गा-गाकर लोगों को सुनाया करते थे।\n\nमहात्मा गंगा दास का जन्म दिल्ली-मुरादाबाद मार्ग पर स्थित बाबूगढ़ छावनी के निकट रसूलपुर ग्राम में सन्‌ १८२३ ई. की बसंत पंचमी को हुआ था। इनके पिता चौधरी सुखीराम एक बड़े जमींदार थे। इनकी माता का नाम दारवा था, जो हरियाणा के बल्लभगढ़ के निकट स्थित दयालपुर की रहने वाली थीं। संत गंगा दास के बचपन का नाम गंगाबख्श था। अल्पायु में ही इनके माता-पिता का देहान्त हो गया था। माता की मृत्यु के पश्चात इन्हें संसार से विरक्ति हो गई। अन्तत: ११ वर्ष की आयु में इन्होंने घर छोड़ दिया था। बाद में ये संत विष्णु दास उदासीन से दीक्षा लेकर गंगाबख्श से गंगा दास बन गए।\n\nसंत जी का जन्म मुंडेर गोत्र के हिंदू जाट परिवार में हुआ। संत जी के पूर्वज बहुत पहले पंजाब के अमृतसर जिले के मांडला नमक स्थान से आकर मेरठ मंडल में रहने लगे थे। मेरठ मंडल में आकर इनके परिवार की १५ पीढियाँ बीत चुकी हैं। इनकी पारिवारिक स्थिति अत्यन्त संभ्रांत थी। उस समय इस परिवार के पास ६०० एकड़ जमीन थी। बचपन में बालक गंगा दास बहुत साफ़ सुथरे रहते थे और तनिक सी मिटटी लगने पर रोने लगते थे। इस आदत के कारण लोग व्यंग से इनको भगतजी कहते थे। यह कौन जनता था कि यह बालक एक दिन महान महात्मा बनेगा.\n\nसंत गंगा दास जी ग्राम ललाने में सेठ हरलाल की हवेली में कुछ दिन रुके थे। उन्ही दिनों सेठ के घर कुख्यात दस्यु झंडा गुजर ने डाका डाला था। संत गंगा दास के हस्तक्षेप करने पर झंडा गुजर ने लालाजी के आभूषण लोटा दिए तथा संत जी के पैर छूकर माफ़ी मांगी थी। सेठ कशी राम के कोई संतान न थी संत गंगा दास की सेवा से संतान प्राप्ति की बात भी काफी प्रचलित है।\n\nसंत गंगा दास जी ने काशी में २० वर्षों तक रहकर वेदांत, व्याकरण, गीता, महाभारत, रामायण, रामचरित मानस, अद्वैत कौस्तुम तथा मुक्तावली आदि दार्शनिक ग्रंथों का गहन अध्ययन किया। संत जी ने जिला मुरादाबाद उत्तर प्रदेश, हरियाणा, पंजाब, दिल्ली और राजस्थान में भी भ्रमण किया था। बक्सर के निकट फतापुर ग्राम में ये १९ वर्षों तक रहे और चौधरी रकम सिंह और पंडित चिरंजीव लाल को क्रमश हिन्दी और संस्कृत व्याकरण पढ़ाई की थी। यहाँ इनके अनेक शिष्य रहते थे जिनमें जियाकौर नमक शिष्या को भी यहीं दीक्षित किया गया था। संध्या के समय संत जी गाँव से बाहर बाग़ के कुंए पर बैठकर बंशी बजाया करते थे। कहते हैं ये बंशी इतनी मधुर बजाते थे कि वहां विशाल जनसमूह और सैंकडों मयूर भी इकट्ठे हो जाते थे।\n\nकाशी से लौटने के पश्चात् ये अपने ग्राम में काफी दिन तक रहे। यहाँ ये साधू वेश में अलग कुटिया बनाकर रहते थे। सन १९१७ में ये अपने घोडे पर चढ़कर आसपास के संतों से मिलते थे। दिल्ली दरबार को देखने जब संत जी अपने घोडे पर चढ़कर दिल्ली पहुंचे तो प्रबंधकों ने इस भव्य वक्तित्व से प्रभावित होकर इनको किसी रियासत का राजा समझ कर आगे की कुर्शियों पर बिठाने लगे. परन्तु महात्मा जी ने अवगत कराया कि वे तो एक साधू हैं। अपने जीवन के अन्तिम २५-२६ वर्षों तक ये गढ़मुक्तेश्वर में रहे। ये समाधी लगाते थे। एक बार अपने शिष्य दयाराम से कोटड़ी का ताला लगवाया तथा एक मास बाद बाहर आए। इस घटना से इनकी ख्याति बहत फ़ैल गई। इनका कद लंबा और हष्ट-पुष्ट था। इनका चेहरा लालिमा से दहकता था। भक्त जी आजीवन ब्रह्मचारी रहे। \n\nसंत गंगा दास ने संवत १९७० तदनुसार सन १९१३ भाद्रपद कृष्ण अष्टमी को प्रात ६ बजे अपना पार्थिव शरीर त्याग दिया था। जन्माष्टमी के दिन प्राण त्यागने से पहले इन्होने कुटुम्बियों को आदेश दिया कि मेरा शव गंगा में प्रवहित कर देना, मेरे इस स्थान की कोई भी वस्तु घर मत ले जाना क्योंकि यह सब दान माल की है। लेटे हुए ही उन्होंने यह आदेश दिया था। फ़िर वहां से सबको बाहर जाने के लिए कहा. सबके बाहर जाने के बाद वे शीघ्रता से उठकर बैठ गए। पदमासन लगाया और ब्रह्मलीन हो गए। अब वह स्थान जहाँ महात्मा जी का आश्रम था उदासी साधू बुद्धा सिंह द्वारा डॉ राम मनोहर लोहिया कालिज को दान में दे दिया गया है।\n\nइस महान संत-कवि ने ९० वर्ष की अवधि में लगभग ५० काव्य-ग्रन्थों और अनेक स्फुट निर्गुण पदों की रचना की। इनमें से ४५ काव्य ग्रन्थ और लगभग ३००० स्फुट पद प्राप्त हो चुके हैं। इनमें से २५ कथा काव्य और शेष मुक्तक हैं। १९१३ ई. में जन्माष्टमी को प्रात: ६ बजे वे व्रह्मलीन हुए। उनकी इच्छानुसार इनके शिष्यों ने उनका पार्थिव शरीर परम-पावनी गंगा में प्रवाहित कर दिया। ज्ञान, भक्ति और काव्य की दृष्टि से संत-कवि गंगा दास का व्यक्तित्व अनूठा सामने आता है। परन्तु इनका काव्य अनुपलब्ध होने के कारण हिन्दी साहित्य में इनका उल्लेख नहीं हो पाया। कई विद्वानों ने तो इन्हें खड़ी बोली हिन्दी साहित्य का भीष्म पितामह कहा है।\n\nसंत गंगा दास द्वारा रचित काव्य पर कु्छ विद्वानों के मत इस प्रकार है:\n\n\nदोहा:- ६४ ॥ श्री गंगा दास जी ॥\n\nसंत गंगा दास की ओर कुण्डलियाँ पढने के लिए बाहरी कड़ियाँ देखिये.\n\n", "id": "56043", "title": "गंगा दास"}
{"url": "https://hi.wikipedia.org/wiki?curid=56090", "text": "सू नहर\n\nसू नहर उत्तरी अमरीका में सुपीरियर झील को ह्यूरन झील से मिलाती है। इन झीलों के बीच में सेंटमेरी प्रपात है। इसकी बाधा हटाने को ही इस नहर का निर्माण किया गया है। यह वास्तव में दो नहरें हैं जिनमें से एक संयुक्त राज्य अमेरिका के अधिकार में है और दुसरी कनाडा के। ये दोनो नहरें 6 मीटर गहरी और 1.5 किलोमीटर लम्बी हैं। इन दोनों नहरों में एक-एक द्वार है। ये नहरें केवल 8 महीनें खुली रहती हैं तो भी इनसे 10,000 से भी अधिक जलयान गुजरते हैं। संयुक्त राज्य के आन्तरिक व्यापार में इस नहर का अधिक उपयोग किया जाता है। झील-मार्ग से गुजरने वाले व्यापार के माल में मुख्यतः लौह अयस्क, खाद्दान्न, चुना-पत्थर, सीमेंट, लकड़ी और लुगदी, अखबारी कागज, कोयला और पेट्रोलियम होता है।\n", "id": "56090", "title": "सू नहर"}
{"url": "https://hi.wikipedia.org/wiki?curid=56196", "text": "इसराइल-फिलिस्तीन संघर्ष २००९\n\nपश्चिम एशिया का आसमान फ़िर से राकेटों और बारूद की गंध से भर गया है।. इस्राइल ने फिलिस्तीन के विद्रोही गुट हमास पर हमला कर पिछले छह महीनो से शांत इस इलाके में युद्ध की चिंगारिया भड़का दी हैं।.. हमास फिलिस्तीन का चरमपंथी गुट है जो छह महीने पहले फिलिस्तीन की सरकार से अलग होने के बाद से सबसे संवेदनशील गाजा इलाके पर कब्जा किए हुए है। इस गुट ने फिलिस्तीन के सत्ताधारी फतह गुट को गाजा इलाके से खदेड़ दिया और कब्जा कर लिया। हमास को दुनिया में एक आतंकवादी संगठन के रूप में जाना जाता है तो इस्राइल की छवि भी एक युद्ध राष्ट्र की ही है।\n\nदरअसल अपने गठन के बाद से ही इस्राइल ने फिलिस्तीन पैर अपने अधिकार को ले कर युद्ध का रास्ता अपनाया पर उस समय यासिर अराफात के नेतृत्व में फिलिस्तीन ने दुनिया भर में अपने प्रति संवेदना बना ली थी और अरब राष्ट्रों के साथ इस्राइल के युद्ध में भारत ने फिलिस्तीन का ही साथ दिया था। .पर १९९० के बाद भारत की इस्राइल निति में भी परिवर्तन आया तो उसने इस्राइल का साथ देना शुरू कर दिया। सोवियत रूस के विघटन के बाद तो अमेरिकी सरपरस्ती में इस्राइल ने फिलिस्तीनी इलाकों पर नियंत्रण का अभियान पुरे जोर शोर से शुरू कर दिया नतीजतन फिलिस्तीन के चरमपंथी गुटों से उसकी लगातार मुठभेड़ होने लगी। इस बीच फिलिस्तीन भी अराफात के मौत के बाद दो गुटों में बाँट गया और हमास और फतह के बीच मतभेद जगजाहिर होने लगे। ..\n\nआपसी संघर्ष के बाद दोनों गुटों में समझौता हुआ और साझा सरकार का गठन हुआ पर ये रिश्ता नही चल पाया और हमास ने विद्रोह कर के गाजा शहर और उसके साथ के इलाकों पर कब्जा कर लिया फतह की सेनाएं मैदान छोड़ कर भाग खड़ी हुईं। तब से आज ताकिस्राइल और हमास के बीच लडाई जारी है।\n\nहमलो की ताज़ा दास्ताँ 27 दिसम्बर को शुरू हुई जब हमास के खिलाफ गाजा सिटी में इजरायल के हमले और भीषण हो गए जबकि इजरायल सरकार ने लोगों के मारे जाने पर हमले रोकने के अपीलों को टाल दिया। इस बीच फ्रांस के राष्ट्रपति निकोलस सरकोजी संघर्ष विराम की नई अपील का नेतृत्व कर रहे हैं। चिकित्सकों का कहना है कि इजरायली हमलों में कम से कम 555 फलस्तीनी मारे गए हैं। इजरायली मंत्रियों ने जोर दिया है कि चरमपंथियों के राकेट हमलों को रोकने के लिए उनके हमले जारी रहेंगे।\nस्थानीय निवासियों ने कहा कि हेलीकाप्टरों से भीषण हमले किए गए। साथ ही इजरायली टैंक गोले बरसाते हुए पूर्वी गाजा सिटी के सेजैया जिले में प्रवेश कर गए। इजरायली लड़ाकू विमानों ने सिटी सेंटर स्थित परित्यक्त हमास सुरक्षा परिसर को हमले में नष्ट कर दिया है। हमास ने दावा किया की सैजेया जिले में उसने सात टैंकों पर मिसाइल हमले किए हैं और 10 इजरायली सैनिकों को मार गिराया है।\n\nअरबी समाचार चैनल अल-अरबिया और अल-जजीरा ने बताया कि हमलो में कई इजरायली सैनिक मारे गए हैं और लगभग 30 घायल हुए हैं। इजरायली सेना ने भीषण संषर्ष की पुष्टि की है लेकिन हताहतों की संख्या के संबंध में कोई बयान नहीं जारी किया है। चिकित्सकों का कहना है कि 13 बच्चों सहित 60 शवों को दो जनवरी को अस्पताल लाया गया। आपातकालीन सेवाओं का कहना है कि 27 दिसम्बर से जारी हवाई हमलों में कम से कम एक सौ बच्चे मारे गए हैं।\n\nअंतरराष्ट्रीय रेड क्रास ने कहा कि 27 सौ से भी अधिक घायल हुए हैं और लोग मर रहे हैं, क्योंकि एंबुलेंस सेवाएं उन तक नहीं पहुंच पा रही हैं। इजरायल ने अपना सैन्य अभियान आपरेशन कास्ट लीड और तेज कर दिया है। इस बीच इजरायली विदेश मंत्री जिपी लिवनी ने यूरोप की ओर से तुरंत संघर्ष विराम की मांग को खारिज कर दिया।\n\nइजरायल और हमास के बीच चल रहा संघर्ष रुकने का नाम नहीं ले रहा है। पिछले 15 दिनों से चल रही कार्रवाई में लगभग 500 से भी ज्यादा लोग मारे जा चुके हैं। पूरी दुनिया की नजरें अब इस मामले में अमेरिका के अगले कदम पर लगी हैं। मुख्‍य रूप से यह देखा जा रहा है कि निर्वाचित राष्ट्रपति बराक ओबामा की इस मुद्दे पर क्‍या भूमिका होगी। हालांकि ओबामा राष्‍ट्रपति पद की शपथ लेने तक इस मुद्दे पर कोई टिप्‍पणी नहीं करने की घोषणा की है।। यदि चुनाव प्रचार के दौरान के दिए गए उनके भाषण को याद किया जाए तो उन्‍होंने कहा था कि हमास के रॉकेट हमलों के जवाब में इजरायल को जरुरी कार्रवाई करने का पूरा हक है।\n\nइजरायल और फिलिस्तीन संघर्ष पिछले कई दशकों से अमेरिका की विदेश नीति का एक अहम हिस्सा रहा है। चाहे जिमी कार्टर द्वारा करवाया गया इजरायल इजिप्‍ट समझौता हो या फिर बिल क्लिंटन के न्यौते पर एहुद बराक और यासर अराफात के बीच हुआ कैंप डेविड समझौता। अमेरिका का यही प्रयास रहा है कि इजरायल और फिलिस्तीन दोनों अच्छे पड़ोसी की तरह रहें। लेकिन साथ ही साथ अमेरिका हमास जैसे कट्टरवादी संगठनों के खिलाफ भी है जो इजरायल पर हमले कर शांति प्रक्रिया में बाधा डालना चाहते हैं।\n\nव्हाइट हाउस के प्रवक्ता ने इसराइल से अपील की है कि हमास को निशाना बनाने के क्रम में आम नागरिकों को नुक़सान पहुँचाने से बचे। ब्रिटेन और फ्रांस ने भी इसराइल से संयम बरतने की अपील की है, यूरोपीय संघ ने दोनों पक्षों से अनुरोध किया है कि वे हमले बंद कर दें।\n\nइसराइली हमले के बाद हमास ने बदले की कार्रवाई की घोषणा की है, उसने इसराइली हमले के फ़ौरन बाद गज़ा पट्टी से कई रॉकेट दागे हैं, इन हमलों में इसराइली शहर नेटिवेट में एक व्यक्ति की मौत हो गई है। हमास के विद्रोही रॉकेट छोड़ते हूए हमास के प्रवक्ता फौजी बरहूम ने कहाः हमास ख़ून के आख़िरी क़तरे तक लड़ाई लड़ेगा। ऐसी आशंका व्यक्त की जा रही है कि इसराइल गज़ा में ज़मीनी सैनिक कार्रवाई भी कर सकता है, इस बीच कई नेताओं ने मध्य-पूर्व की स्थिति पर चिंता प्रकट की है।\n\nहमले के बीच निर्दोषों के मदद की कोशिशें जारी हैं। गाजा पट्टी की मस्जिदों ने लोगों से अपील की कि वे जल्द से जल्द रक्तदान करें ताकि घायलों को बचाया जा सके, मिस्र ने गाज़ा से लगी अपनी सीमा खोल दी और रफ़ा के निकट घायल हुए लोगों को मेडिकल सुविधाएँ उपलब्ध करवाईं। हमलो में सबसे ज्यादा नुक़सान गज़ा शहर में पुलिस परिसर में हुआ, पूरी तरह से तबाह हो गए पुलिस परिसर में गज़ा पुलिस के प्रमुख तौफ़ीक़ जब्बार भी मारे गए हैं। गज़ा से सामने आने वाली तस्वीरें काफ़ी भयावह हैं, चारों तरफ़ अफ़रा-तफ़री, तबाही और भय का वातावरण दिखाई दे रहा है।\n\nहमास के हमलों की क़ीमत इसराइल पूरी ग़ज़ा पट्टी को अपना निशाना बनाकर चुकता कर रहा है। समुद्री, हवाई और ज़मीनी रास्ते से हमले हो रहे हैं। दुनिया के कई देश इन हमलों का विरोध कर रहे हैं, हमास के हमलों की भी निंदा हो रही है पर अंतरराष्ट्रीय दबाव में न तो इसराइल रुका है और न ही हमास ने अपने हमले बंद किए हैं।\n\nघटना की शुरुआत 27 दिसम्बर 2008 को हुई जब इसराइल ने हमास को इसराइल पर हुए मिसाइल हमलों के लिए दोषी ठहराते हुए कहा कि अब सब्र का बांध टूट रहा है। मोर्चा खोल दिया गया और इसराइल ने ग़ज़ा में मिसाइलें दागीं। स्थानीय लोगों के अनुसार इसमें क़रीब 225 लोग मारे गए। अगले ही दिन जबलिया में एक मस्जिद में बनाए गए शरणार्थी शिविर पर हुए हवाई हमले में कुछ लोग मारे गए।\n\nरफ़ा में तीन भाइयों की मौत का समाचार आया। खान यूनिस शहर में इस्लामिक जेहाद के चार सदस्य और एक बच्चे की मौत हो गई। दीर-अल-बला में फ़लस्तीनी नागरिक घायल हो गए और कुछ घर और इमारतें नष्ट हो गईं। इस बीच इसराइली लड़ाकू विमानों ने मिस्र और ग़ज़ा को जोड़ने वाली सुरंगों पर हमला किया। इसराइली जल सेना ने ग़ज़ा के बंदरग़ाह और ख़ुफ़िया संस्था की इमारत पर हमला किया।\n\nइस तरह हमले हर दिन बढ़ते रहे और गज़ा शहर में हुए एक हवाई हमले में गृह मंत्रालय और तेल-अल-हवा स्थित इस्लामिक विश्वविद्यालय गंभीर रूप से क्षतिग्रस्त हो गए। इस्राइली सेना ने हमास नेता इस्माइल हानिया के घर को निशाना बनाते हुए हमले हुए जिसमें शाती शरणार्थी शिविर को नुकसान पहुँचा। अश्केलो में हुए एक रॉकेट हमले में एक व्यक्ति की मौत हो गई और कुछ लोग घायल हुए.\n\n31 दिसम्बर 2008 को जब दुनिया नए साल का जश्न मन रही थी तब ग़ज़ा शहर में पूर्व प्रधानमंत्री इस्माइल हानिया के दफ़्तर और हमास की दूसरी इमारतों पर हमला किया गया और इसराइली लड़ाकू विमानों ने मिस्र के साथ वाली सीमा पर स्थित सुरंगों पर हमले जारी रखे। 1 जनवरी 2009 को ग़ज़ा शहर में न्याय मंत्रालय, विधानसभा, नागरिक रक्षा विभाग, शिक्षा मंत्रालय की इमारतों के अलावा दो मुद्रा परिवर्तक दफ़्तरों और एक वर्कशॉप पर भी हमला किया गया। जबलिया में हुए एक हवाई हमले में नौ अन्य लोगों समेत एक वरिष्ठ हमास नेता निज़ार रयान की मौत हो गई। 4 जनवरी की देर रात तक ग़ज़ा के काफ़ी अंदर तक इसराइली सैनिक पहुँच चुके थे। ग़ज़ा उत्तरी और दक्षिणी हिस्सों में बंट गया था। दक्षिणी ग़ज़ा की ओर जाने वाले रास्तों को भी इसराइली सेना ने ध्वस्त कर दिया ताकि उस तरफ लोग भागकर न जा सकें.\n\nताज़ा जानकारियों के मुताबिक इसराइली सेना ने इस क्षेत्र को दो हिस्सों में बाँट दिया है। विश्व समुदाय का दबाव इसराइली पर बेअसर लग रहा है। यूरोपीय संघ के एक उच्चस्तरीय दल और फ्रांस के राष्ट्रपति सार्कोज़ी इसराइल जाने वाले हैं ताकि शांति प्रयासों को बल मिल सके।\n\nइस्राइली हमले झेल रहे हमास ने कहा है कि, वह इस्राइली सेना के सामने आत्मसमर्पण नहीं करेगा। हमले में भारी संख्या में मारे जा रहे फिलिस्तीनी नागरिकों का हौसला बढ़ाने के लिए हमास के वरिष्ठ राजनीतिक नेता इस्माइल हानिया ने कहा कि गाज़ा जमीनी हमले कर रही इस्राइली सेना के सामने हथियार नहीं डालेगा। हानिया ने यह भी कहा कि गाज़ा पट्टी पर जमीनी कार्रवाई इस बात का सबूत है कि इस्राइल यहां के बाशिंदों को आत्मसमर्पण के लिए बाध्य करने में नाकाम रहा है। हानिया ने माना कि गाज़ा के लोगों के पास टैंक और दूसरे हथियारों की कमी भले ही हो, लेकिन उनके पास हौसला, इच्छाशक्ति, संयम और विपरीत परिस्थितियों में जीने का माद्दा है।\n\nहमास और इस्राइल के बीच की लड़ाई का अंत चाहे जो निकले पर निर्दोष नागरिक इसका खामियाजा भुगत रहे हैं विश्व समुदायों की चेतावनियों का कोई असर नही हो रहा है और युद्ध के नियम और मर्यादाएं ताक पर रखी जा चुकी है। साथ ही साथ इस्राइल के प्रति अरब देशों का गुस्सा भी बढ़ रहा है। ऐसे में पिछले 50 वर्षो से सुलगती गाज़ा पट्टी पर शान्ति कब आयेगी ये भविष्य के गर्भ में है।\n\nपर ये तो तय है की एशिया के पश्चिमी इलाके की संताने अपाहिज होने को अभिशप्त रहेंगी।\n\n", "id": "56196", "title": "इसराइल-फिलिस्तीन संघर्ष २००९"}
{"url": "https://hi.wikipedia.org/wiki?curid=56197", "text": "पद्मश्री से सम्मानित नागरिक १९५० के दशक में\n\nयह १९५० के दशक में पद्मश्री से सम्मानित भारतीय नागरिकों की सूची है।\n", "id": "56197", "title": "पद्मश्री से सम्मानित नागरिक १९५० के दशक में"}
{"url": "https://hi.wikipedia.org/wiki?curid=56202", "text": "बी.रामालिंगा राजू\n\nबी.रामालिंगा राजू (१६ सितंबर १९५४) भारत की चौथी सबसे बड़ी कंपनी सत्यम के संस्थापक और अध्यक्ष थे। करीब ४० अरब रुपये की धोखाधड़ी की स्वीकारोक्ति करने वाले बी.रामालिंगा राजू की यह कंपनी २००९ के प्रारंभ में समाप्त होने की कगार पर है। दो दशकों की मेहनत के बाद सत्यम को देश की चौथी सबसे बड़ी कंपनी बनाने वाले राजू को निवेशक अब जेल की सलाखों के पीछे देखना चाहते हैं। पिछले बीस सालों में यह कंपनी आंध्रप्रदेश की ब्रांड इमेज बन गई थी और हैदराबाद को कंपनी के नाम के साथ ही पहचाना जाता था। युवाओं के बीच सत्यम और उसके अध्यक्ष बी.रामालिंगा राजू एक नायक बन गऐ थे।\nराजू का जन्म तटीय आंध्र प्रदेश के पश्चिम गोदावरी जिले के गर्गापारु गांव में एक किसान बी.सत्यनारायण राजू के यहाँ १६ सितम्बर १९५४ को हुआ था। सत्यनारायण राजू १९६० में हैदराबाद चले आए। रामालिंगा राजू ने अपनी बी.काम की उपाधि विजयवाड़ा के आंध्र लायोला कालेज से हासिल की। एमबीए की उपाधि उन्होंने १९७५ में अमेरिका के ओहियो विश्वविद्यालय से हासिल की। वे हावर्ड बिजनेस स्कूल के भी विद्यार्थी रहे। आईटी उद्योग में हाथ अजमाने से पहले उन्होंने निर्माण और वस्त्र उद्योग में काम किया। केवल २० कर्मचारियों के साथ १९८७ में सत्यम की शुरुआत करने वाले राजू ने फिर पीछे मुड़कर नहीं देखा। १९८९ में सत्यम लिमिटेड कंपनी और १९९२ में पब्लिक लिमिटेड कंपनी बनी। कंपनी ने वर्ष २००१ में न्यूयार्क स्टाक एक्सचेंज में कारोबार आरंभ किया।\n\nराजू के परिवार में उनकी पत्नी नंदिनी, दो पुत्र तथा एक पुत्री है। उनके पुत्र तेजा बी.राजू और रामा बी.राजू मेटास इंफ्रास्ट्रक्चर और मेटास प्रापर्टीज नामक कंपनियाँ चलाते हैं। मितभाषी राजू को उनकी नेतृत्व क्षमता और दूरदर्शिता के कारण कई पुरस्कारों से भी नवाजा गया। बी.रामालिंगा राजू को वर्ष २००७ का सर्वश्रेष्ठ युवा उद्यमी का सम्मान मिला था और कंपनी को वर्ल्ड काउंसिल फॉर कारपोरेट गर्वनेंस ने सर्वश्रेष्ठ कारपोरट गर्वनेंस के लिए स्वर्ण मयूर पुरस्कार से सम्मानित किया था।\n\nसत्यम की स्थापना २४ जून १९८७ को हुई। सितम्बर २००८ तक इसके ५२,८६५ कर्मचारी हैं। करीब दो दशकों की मेहनत के बाद संस्थापक व अध्यक्ष बी.रामालिंगा राजू ने सत्यम को देश की चौथी सबसे बड़ी कंपनी बनाया था। १९९१ में इस प्रतिष्ठान ने बंबई स्टाक एक्सचेंज में कदम रखा और इसके आईपीओ के लिए १७ गुना लोगों ने आवेदन दिया था। १९९९ में नैस्डेक में सूचीबद्ध होने वाली सत्यम पहली भारतीय इंटरनेट कंपनी थी। २००१ में सत्यम ने न्यूयार्क स्टाक एक्सचेंज में कदम रखा। वर्ष २००६ में सत्यम का राजस्व बढ़कर एक अरब डॉलर हो गया। इसने सिंगापुर में इन्नोवेशन और चीन के गुआंगझाउ में संचालन केंद्र स्थापित किया। वर्ष २००७ में सत्यम फीफा फुटबाल विश्व कप २०१० (दक्षिण अफ्रीका) और विश्व कप २०१४ (ब्राजील) के लिए आधिकारिक आईटी सेवा प्रदाता कंपनी बनी। राजू को वर्ष के सर्वश्रेष्ठ युवा उद्यमी का पुरस्कार मिला। वर्ष २००८ में कंपनी का राजस्व बढ़कर दो अरब डॉलर हो गया।\n\n१६ दिसम्बर २००८: सत्यम ने मायटास कंपनी को खरीदने की घोषणा की। इसके कुछ समय बाद ही शेयर धारकों ने इस निर्णय की मुखालफत आरंभ कर दी। शेयरों के दामों में गिरावट।\n\n", "id": "56202", "title": "बी.रामालिंगा राजू"}
{"url": "https://hi.wikipedia.org/wiki?curid=56205", "text": "उत्तर प्रदेश हिन्दी संस्थान, लखनऊ\n\nउत्तर प्रदेश हिन्दी संस्थान, हिन्दी के प्रचार प्रसार के लिये कार्यरत प्रमुख संस्था है। यह उत्तर प्रदेश शासन के भाषा विभाग के अधीन है। अन्य कार्यक्रमों के अलावा हिन्दी के प्रचार प्रसार हेतु विभिन्न क्षेत्रों में योगदान के लिये साहित्यकारों को यह कई पुरस्कार भी प्रदान करती है। प्रदेश का मुख्य मन्त्री इसका पदेन अध्यक्ष होता है। वही कार्यकारी अध्यक्ष व निदेशक की नियुक्ति करता है।\nसाहित्यिक केन्द्रों की स्थापना, देशी/विदेशी छात्रों को शोध कार्यो हेतु सहायता, फैलोशिप योजना, साहित्यकार कल्याण कोष, स्मृति संरक्षण योजना, बाल साहित्य संवर्धन योजना।\n\nचिकित्सा विज्ञान एवं तकनीकी पुस्तकों का लेखन, भारतीय भाषाओं की प्रमुख कृतियों का अनुवाद, साहित्यिक पत्र-पत्रिकाओं का प्रकाशन।\n\nअहिन्दी भाषी क्षेत्रों में भारतीय भाषाओं को प्रोत्साहन, विश्व हिन्दी सम्मेलन एवं अन्तर्राष्ट्रीय स्तर पर संस्थान की सहभागिता।\n\nसंस्थान भारत भारती, हिन्दी गौरव, महात्मा गान्धी, अवन्ती बाई, साहित्य भूषण जैसे सम्मानों सहित कुल 83 पुरस्कार (52 लाख रु० की धनराशि से) साहित्य, कला, विज्ञान के क्षेत्र में विशेष योगदान के लिए पुरस्कार प्रदान करता है। यह विदेशों में हिन्दी के प्रसार में योगदान के लिये पुरस्कार भी देता है। \n\nसंस्थान द्वारा पत्रकारिता के क्षेत्र में विशेष योगदान के लिये गणेशशंकर विद्यार्थी पुरस्कार सहित साहित्य के विविध क्षेत्रों के लिये भारत भारती सम्मान, राम मनोहर लोहिया साहित्य सम्मान, महात्मा गान्धी सम्मान, हिन्दी गौरव सम्मान, बालकृष्ण भट्ट पुरस्कार, पत्रकारिता भूषण पुरस्कार, प्रवासी भारतीय हिन्दी भूषण सम्मान तथा हिन्दी विदेश प्रसार सम्मान आदि कई पुरस्कार दिये जाते हैं।\n\nउ०प्र० हिन्दी संस्थान\n\nपुरुषोत्तम दास टण्डन हिन्दी भवन, \n\nमहात्मा गान्धी मार्ग, लखनऊ\n\nकार्यकारी अध्यक्ष- उदय प्रताप सिंह, दूरभाष-0522-3048230, 3048231\n\nनिदेशक- डॉ॰ सुधाकर अदीब दूरभाष-0522-3048230, 3048231\n\n", "id": "56205", "title": "उत्तर प्रदेश हिन्दी संस्थान, लखनऊ"}
{"url": "https://hi.wikipedia.org/wiki?curid=56233", "text": "मुक्तिनाथ\n\nमुक्तिनाथ वैष्‍णव संप्रदाय के प्रमुख मंदिरों में से एक है। यह तीर्थस्‍थान शालिग्राम भगवान के लिए प्रसिद्ध है। शालिग्राम दरअसल एक पवित्र पत्‍थर होता है जिसको हिंदू धर्म में पूजनीय माना जाता है। यह मुख्‍य रूप से नेपाल की ओर प्रवाहित होने वाली काली गण्‍डकी नदी में पाया जाता है। जिस क्षेत्र में मुक्तिनाथ स्थित हैं उसको \"मुक्तिक्षेत्र' के नाम से जाना जाता हैं। हिंदू धार्मिक मान्‍यताओं के अनुसार यह वह क्षेत्र है, जहां लोगों को मुक्ति या मोक्ष प्राप्‍त होता है। मुक्तिनाथ की यात्रा काफी मुश्किल है। फिर भी हिंदू धर्मावलंबी बड़ी संख्‍या में यहां तीर्थाटन के लिए आते हैं। यात्रा के दौरान हिमालय पर्वत के एक बड़े हिस्‍से को लांघना होता है। यह हिंदू धर्म के दूरस्‍थ तीर्थस्‍थानों में से एक है।\n\nमुक्तिनाथ 108 दिव्‍य देशों में से एक है। यह 'दिव्‍य देश' वैष्‍णवों का पवित्र मंदिर होता है। पारंपरिक रूप से विष्‍णु शालिग्राम शिला या शालिग्राम पत्‍थर के रूप में पूजे जाते हैं। इस पत्‍थर का निर्माण प्रागैतिहासिक काल में पाए जाने वाले कीटों के जीवाश्‍म से हुआ था, जो मुख्‍यत: टेथिस सागर में पाए जाते थे। जहां अब हिमालय पर्वत है। पौराणिक मान्‍यताओं के अनुसार शालिग्राम शिला में विष्‍णु का निवास होता है। इस संबंध में अनेक पौराणिक कथाएं भी प्रचलित हैं। इन्‍हीं कथाओं में से एक के अनुसार जब भगवान शिव जालंधर नामक असुर से युद्ध नहीं जीत पा रहे थे तो भगवान विष्‍णु ने उनकी मदद की थी। कथाओं में कहा गया है कि जब तक असुर जालंधर की पत्‍नी वृंदा अपने सतीत्‍व को बचाए रखती तब तक जालंधर को कोई पराजीत नहीं कर सकता था। ऐसे में भगवान विष्‍णु ने जालंधर का रूप धारण करके वृंदा के सतीत्‍व को नष्‍ट करने में सफल हो गए। जब वृंदा को इस बात का अहसास हुआ तबतक काफी देर हो चुकी थी। इससे दुखी वृंदा ने भगवान विष्‍णु को कीड़े-मकोड़े बनकर जीवन व्‍यतीत करने का शाप दे डाला। फलस्‍वरूप कालांतर में शालिग्राम पत्‍थर का निर्माण हुआ, जो हिंदू धर्म में आराध्‍य हैं। पुरानी दंतकथाओं के अनुसार मुक्तिक्षेत्र वह स्‍थान है जहां पर मोक्ष की प्राप्ति होती है। यहीं पर भगवान विष्‍णु शालिग्राम पत्‍थर में निवास करते हैं। मुक्तिनाथ बौद्ध धर्मावलंबियों के लिए भी एक महत्‍वपूर्ण स्‍थान है। इसी स्‍थान से होकर उत्‍तरी-पश्चिमी क्षेत्र के महान बौद्ध भिक्षु पद्मसंभव बौद्ध धर्म के प्रचार-प्रसार के लिए तिब्‍बत गए थे।\n\nमुक्तिनाथ हेलिकॉप्‍टर के द्वारा पोखरा-मुक्तिनाथ मार्ग या जोमसोम मार्ग से भी एक दिन में जाया जा सकता है। इस मार्ग ने परंपरागत चढ़ाई के रास्‍ते को कुछ हद तक कम किया है। लेकिन आज भी आम लोग मुक्तिनाथ जाने के लिए चढ़ाई को ही प्राथमिकता देते हैं। चढ़ाई के समय दो अलग-अलग रास्‍ते मिलते हैं, जो काली गंडक नदी के पास तातोपानी नामक जगह पर जाकर आपस में मिल जाती है। रास्‍ते में आमतौर पर सभी जगहों पर रुकने के लिए निजी लॉज मिल जाते हैं। ये लॉज सभी तरह की मुलभूत सुविधाएं मुहैया कराते हैं। कई बार तो यात्रियों के लिए काफी बेहतर सुविधाएं भी उपलब्‍ध कराई जाती हैं। इन सबके बावजूद तीर्थयात्रियों को अपने साथ स्लिपींग बैग भी जरूर ले जाना चाहिए ताकि किसी भी तरह के अतिरिक्‍त परेशानियों से बचा जा सके। यात्रा के दौरान मार्ग में पिट्ठू आसानी से उपलब्‍ध हो जाते हें। इन पिट्ठुओं को यात्रियों के द्वारा ही भोजन दिया जाता है। चूंकि इस मार्ग का उपयोग विदेशियों के द्वारा भी किया जाता है, अत: यहां खाने की अच्‍छी व्‍यवस्‍था होती है। भोजन में शाकाहारी और मांसाहारी दोनों तरह के भोजन उपलब्‍ध रहते हैं। इसके अलावा सीलबंद पानी भी आसानी से मिल जाता है। लेकिन सामान्‍यत: नेपाली शैली का भोजन दाल-भात आसानी से मिलता है। अगर आप गाइड रखना चाहते हैं तो वह भी मिल सकता है।\n\nमुक्तिनाथ की यात्रा 5-6 दिनों में पूरी होती है।\n\nकाठमांडु से 200 कि॰मी॰ पश्चिम में स्थित पोखरा से बस के द्वारा यात्रा प्रारंभ होती है। इस दौरान आप पोखरा शहर को देखने का लुत्‍फ उठा सकते हैं।\n\nयहां से 20 मिनट की हवाई यात्रा करके जोमसोम जाना होता है। इसके बाद 2 घंटे की चढ़ाई के उपरांत कागबेणी में रात्रि विश्राम कर सकते हैं। मध्‍यकालीन शैली में बसे छोटे-छोटे तिब्‍बती गांवों के अलावा वहां के खूबसूरत वातावरण का भी मजा लिया जा सकता है। \n\nमुक्तिनाथ के लिए 6 घंटे लंबी चढ़ाई की शुरूआत होती है। मध्‍यमार्ग में आप लंच ले सकते हैं। इसके बाद पवित्र स्‍नान के उपरांत पूजा-अर्चना प्रारंभ हो जाती है।\n\nसुबह के नास्‍ते के बाद उतरने की प्रक्रिया शुरू हो जाती है। जोमसोम में पहली रात गुजारना होता है।\n\nअगले सुबह पोखरा के लिए हवाई मार्ग से जाना होता है। इसके बाद काठमांडु के लिए उपलब्‍ध माध्‍यमों के द्वारा प्रस्‍थान किया जाता है।\n\nजोमसोम से मुक्तिनाथ एक दिन की चढ़ाई पर स्थित है। पोखरा काठमांडु से लगभग 200 कि॰मी॰ की दूरी पर है। जोमसोम पोखरा से 48 कि॰मी॰ उत्‍तर में स्थित है। \n\nकाठमांडु से मुक्तिनाथ: मुख्‍य राजमार्ग पोखरा से बेनीघाट और खैरानी के रास्‍ते से होकर जाती है। बेनी से होते हुए सुईखेत, नयापुल, कुश्‍मा और बगलुंग के लिए भी रोड जाती है। चढ़ाई के लिए तुकुचे से होकर तातोपानी, घासा और लारजुंग के रास्‍ते मार्ग जाती है। जोमसोम से होकर मार्फा और स्‍यांग के लिए सड़क मार्ग। मुक्तिनाथ से झारकोट के लिए चढ़ाई का रास्‍ता जाता है। \n\nपहचान पत्र और मुद्रा-: भारतीयों के लिए वीजा की कोई आवश्‍यकता नहीं है। लेकिन वैसे यात्री जो हवाई मार्ग से यात्रा करते हैं, उनके लिए मतदाता पहचानपत्र या पैन कार्ड संबंधी दस्‍तावेज देना आवश्‍यक है। भारतीय मुद्रा अबाध रूप से लाया जा सकता है। विनिमय की सुविधा भी उपलब्‍ध है। लेकिन 100 रू. से ज्‍यादा का नोट ले जाना प्रतिबंधित है। भारत के 100 रू. के नोट के बदले 160 नेपाली रूपए दिया जाता है।\n\nभारत से मुक्तिनाथ-: राजधानी दिल्‍ली से काठमांडु के लिए नियमित रूप से फ्लाइटें हैं। इसके अलावा कोलकाता, वाराणसी, बेंगलोर और पटना से भी नियमित फ्लाइटें हैं। दिल्‍ली और कोलकाता से सड़क मार्ग के द्वारा भी यात्रा किया जा सकता है। इसमें कुल 8-10 घंटे लगते हैं। नेपाल स्थित बीरगंज रक्‍सौल से काफी नजदीक है। यहां से काठमांडु के लिए हवाई यात्रा का मार्ग मात्र 30 मिनट की है। गोरखपुर से भी काठमांडु जाया जा सकता है।\n\nकाठमांडु से मुक्तिनाथ-: पोखरा को मुक्तिनाथ का 'गेटवे' भी कहा जाता है जो केंद्रीय नेपाल में स्थित है। दर्शानार्थियों को यह सलाह दी जाती है कि वे पहले काठमांडु आएं तथा वहां से पोखरा के लिए सड़क या हवाई मार्ग से जा सकते हैं। वहां से पुन: जोमसोम जाना होता है। यहां से मुक्तिनाथ जाने के लिए आप हेलिकॉप्‍टर या फ्लाइट ले सकते हैं। यात्री बस के माध्‍यम से भी यात्रा कर सकते हैं। सड़क मार्ग से जाने पर पोखरा पहुंचने के लिए कुल 200 कि॰मी॰ की दूरी तय करनी होती है। पोखरा से मुक्तिनाथ के लिए 8-9 घंटे की चढ़ाई करनी होती है। इसके साथ ही टट्टू से भी जाया जा सकता है।\n\n", "id": "56233", "title": "मुक्तिनाथ"}
{"url": "https://hi.wikipedia.org/wiki?curid=56251", "text": "सरस्वती सम्मान\n\nसरस्वती सम्मान के. के. बिड़ला फ़ाउंडेशन द्वारा दिया जाने वाला साहित्य पुरस्कार है। यह सम्मान प्रतिवर्ष संविधान की आठवीं अनुसूची में दर्ज भाषाओं की में प्रकाशित उत्कृष्ट साहित्यिक कृति को दिया जाता है। यह कृति सम्मान वर्ष से पहले दस वर्ष की अवधि में प्रकाशित होने वाली कोई पुस्तक ही हो सकती है। इस सम्मान में शाल, प्रशस्ति पत्र, प्रतीक चिह्न और पांच लाख रुपये की सम्मान राशि दी जाती है। सरस्वती सम्मान का आरंभ १९९१ में किया गया था। पहला सरस्वती सम्मान हिंदी के साहित्यकार डॉ॰ हरिवंश राय बच्चन को उनकी चार खंडों की आत्मकथा के लिए दिया गया था।\nइस सम्मान प्राप्त करने वाले प्रमुख व्यक्ति हैं- डॉ॰ हरिवंश राय बच्चन(१९९१), रमाकांत रथ(१९९२), विजय तेंडुलकर(१९९३), हरिभजन सिंह(१९९४), श्रीमती बालामणि अम्मा(१९९५), शम्सुर्रहमान फारुकी(१९९६), मनुभाई पाँचोली दर्शक(१९९७), प्रो॰ शंख घोष(१९९८), डॉ॰ इंदिरा पार्थसारथी(१९९९), मनोज दास(२०००), डॉ॰ दलीप कौर टिवाणा(२००१), महेश एलकुंचवार(२००२), आचार्य गोविंद चन्द्र पाण्डे(२००३), सुनील गंगोपाध्याय (२००४), प्रो॰के. अय्यप्प पणिक्कर (२००५), डॉ॰ जगन्नाथ प्रसाद दास (२००६) और डॉ॰ नैयर मसूद (२००७)। \n", "id": "56251", "title": "सरस्वती सम्मान"}
{"url": "https://hi.wikipedia.org/wiki?curid=56252", "text": "डॉ. नैयर मसूद\n\nलखनऊ में १९३६ में जन्मे डॉ॰ मसूद उर्दू के जाने-माने साहित्यकार हैं। उन्होंने लखनऊ विश्वविद्यालय से स्नातक की परीक्षा उत्तीर्ण की और इसके बाद इसी विश्वविद्यालय से १९५७ में फारसी साहित्य में स्नातकोत्तर उपाधि हासिल की। इलाहाबाद विश्वविद्यालय से १९६५ में उन्होंने उर्दू में और लखनऊ विश्वविद्यालय से फारसी में पीएचडी की उपाधि प्राप्त की। मसूद ने २१ से अधिक पुस्तकों का लेखन, संपादन और प्रकाशन किया है और उर्दू तथा फारसी में उनके लगभग दो सौ से अधिक लेख प्रकाशित हुए हैं। डॉ॰ मसूद को उत्तर आधुनिक उर्दू तथा कथा साहित्य के प्रवर्तकों में से एक माना जाता है। उन्हें उर्दू अकादमी के कई पुरस्कारों और प्रतिष्ठित साहित्य अकादमी पुरस्कारों से सम्मानित किया जा चुका है। ताऊस चमन की मैना उर्दू का लघु कथा संग्रह है, जिसमें परिवर्तन तथा अस्तित्व के ह्रास की तरफ बढ़ने के बारे में प्रभावशाली कल्पनाएँ की गई हैं। उन्हें २००७ में सरस्वती सम्मान से भी सम्मानित किया गया है।\n", "id": "56252", "title": "डॉ. नैयर मसूद"}
{"url": "https://hi.wikipedia.org/wiki?curid=56314", "text": "गरीब दास\n\nसंत गरीब दास (1717-1778) भक्ति और काव्य के लिए जाने जाते हैं। गरीब दास ने एक विशाल संग्रह की रचना की जो गरीबग्रंथ के नाम से प्रसिद्द है। जिसे रत्न सागर भी कहते हैं। इन्होने गरीबदासी नामक सम्प्रदाय की नींव रखी. स्वामी चेतन दास के अनुसार इन्होने १८५०० से अधिक पदों की रचना की. अच. ऐ. रोज के अनुसार गरीबदास की ग्रन्थ साहिब पुस्तक में ७००० कबीर के पद लिए गए थे और १७००० स्वयं गरीब दास ने रचे थे। गरीबदास का दर्शन था कि राम में और रहीम में कोई अन्तर नहीं है। \nसंत गरीब दस जी के जीवन परिचय का अधिकांस विवरण लेखक भलेराम बेनीवाल (2008) की पुस्तक - जाट योद्धाओं का इतिहास से लिया गया है। इतिहासकार भलेराम बेनीवालके अनुसार गरीब दास महाराज का जन्म बैशाख पूर्णिमा के दिन संवत 1774 (1717) को चौधरी बलराम धनखड़ के यहाँ हुआ था। इनकी माता का नाम रानी था। इनके पिता बलराम धनखड़ अपनी ससुराल छुडानी (रोहतक) में अपना गाँव करौथा छोड़कर आ बसे थे। आपके नानाजी का नाम चौधरी शिवलाल था वे अथाह सम्पति के मालिक थे। उनके घर कोई लड़का नहीं हुआ था। केवल एक लड़की रानी थी जिसका विवाह करौथा निवासी चौधरी हरदेव सिंह धनखड़ के पुत्र बलराम से कर दिया. श्री बलराम अपने ससुर शिवलाल के कहने पर अपना गाँव करौथा छोड़कर गाँव छुडानी में घर जमाई बन कर रहने लगे. तब वर्ष के बाद रानी से एक रत्न पैदा हुए. जिसका नाम गरीबदास रखा गया।\n\nगरीबदास को बचपन से ही वैराग्य हो गया था। ईश्वर भक्ति, स्पष्टवादिता तथा निर्भीकता के लिए वे बाल्यकाल से ही प्रसिद्द थे। इन्होने हिंदुत्व और आध्यात्मिकता का बड़ा प्रचार किया। संत गरीबदास का विवाह नादर सिंह दहिया, गाँव बरौना जिला सोनीपत की पुत्री देवी से हुआ था। इससे इनको चार पुत्र जेतराम, तुरतीराम, अन्गदेराम और आसाराम तथा दो पुत्रियाँ दिलकौर और ज्ञानकौर पैदा हुई. इनमें जब जेतरामजी के जगन्नाथ पुत्र हुआ तो वह गृहस्थ छोड़कर नांगा साधू हो गया। वह साधू करौथा गाँव में आकर रहने लगा तथा 1780 में महंतपुर (जलन्धर) में इनका निधन हो गया। जहाँ पर उनकी छतरी बनी हुई हैं। इनकी एक छतरी करौथा में भी बनाई गयी है।\n\nगरीबदास के दूसरे पुत्र तुरतीराम छुडानी की गद्दी पर बैठे जो 40 वर्ष तक आसीन रहे. सन 1817 में इनका स्वर्गवास हो गया। इनकी दोनों पुत्रियाँ पूरी आयु कंवारी रहकर ईश्वर भक्ति करती रही. एक बार आपको मुग़ल सम्राट मुहम्मद शाह रंगीला (1719 -1748) ने आशीर्वाद लेने के लिए दिल्ली बुलाया। आपने बादशाह के सामने तीन बातें रखी. \n\n\n\nआपकी तीनों बातें बादशाह ने मानली तो आपने आशीर्वाद दिया \"जो कोई माने शब्द हमारा, राज करें काबुल कंधारा\" परन्तु मुल्लाओं ने कह कर \"काफिर का कहा मानना नापाक हो जाता है,\" शाह को तीनों बातें मानने से रोक दिया. बंदी बनाने तक का षडयंत्र रचा गया। परन्तु जब महाराज गरीबदास को इसका पता चला तो वह सेवकों सहित दिल्ली छोड़ गए तथा यह अभिशाप दे गए कि \"दिल्ली मंडल पाप की भूमाधरती नाल जगाऊ सूभा\" अर्थात दिल्ली पाप की भूमि बन गई है और यहाँ पर शत्रुओं के घोडों के खुरों की धूल उड़कर रहेगी. आपके अभिशाप के अनुसार अगले वर्ष ऐसा ही हुआ। नादिरशाह ने दिल्ली पर धावा बोल कर इसे खूब लूटा तथा कत्ले आम किया।\n\nगरीबदास जी कबीरदास जी के अनुयायी थे। वे ग्रामीणों को उपदेश करते थे \n\nउन्होंने आगे कहा \n\nआपकी 12 बोरियों का विशाल संग्रह गरीबग्रंथ के नाम से प्रसिद्द है। जिसे रत्न सागर भी कहते हैं। इन्होने दिल्ली, हरिद्वार, ऋषिकेश, काशी आदि के मठ तथा कुटियाँ बनवाई थी। इन्ही के नाम हरियाणा, उत्तर प्रदेश, पंजाब, हिमाचल प्रदेश, दिल्ली, राजस्थान और गुजरात में लगभग 110 गरीबदास के नाम से आश्रम हैं। आपने 1788 में शरीर त्याग दिया और स्वर्ग की राह ली.\n\nआचार्य श्री गरीब दास जी ने अमृतवाणी में सप्ताह के सभी दिनों का अलग-अलग वर्णन किया है। अन्तर साधना ही मनुष्य मात्र का परम लक्ष्य है जिसकी और सतगुरु महाराज जी ने निम्नानुसार संकेत किया है।\nII जगत गुरु बाबा गरीबदास की बाणी II \n हम ही सतपुरुश दरवानी, मेट्टू उत्पति आवाजानी I \n हम ही शब्द शब्द की खानी, हम अविगत प्रवानी I \n हम ही लहर तरंग उठावे, हम ही प्रगट हम छिप जावे I \n हम ही गरजे, हम ही बरषे, हम ही कुलफ जड़े हम निरखे I \n यह सब खेल हमरे किये, हमसे मिले सो निश्चय जीये I \n हमरा भेद न जाने कोई, हम ही सत्य शब्द निर्मोही I \n संख पदम एक फुनि पर साजे, जहाँ अदली सत्य कबीर विराजे I \n जहाँ संखो ब्रह्म वेद उचारी, कोटि कन्हेया रास विचारी I \n दास गरीब हुक्म का हेला, हम अविगत अदली का चेला I\n", "id": "56314", "title": "गरीब दास"}
{"url": "https://hi.wikipedia.org/wiki?curid=56317", "text": "मशीनी लिप्यन्तरण\n\nकम्प्यूटर सॉफ्टवेयर की सहायता से एक भाषा या लिपि के शब्दों का किसी दूसरी भाषा या लिपि में ध्वन्यात्मक (फोनेटिक) परिवर्तन मशीनी लिप्यन्तरण (मशीन ट्रान्सलिटरेशन) कहलाता है। \"John\" को देवनागरी/हिन्दी में \"जॉन\" लिखना लिप्यन्तरण का एक उदाहरण है। \n\n\n\n\n\n\nभारतीय भाषाऔं में लिप्यंतरण सेवा सर्वप्रथम लॅटिन कीबोर्ड से विभिन्न लिपियौं मे \"ध्वन्यात्मक\" कीकोड के रूप में विकास हुआ (उदाहरण \"ka\" दबाने पर \"क\" टाइप होना)। इस प्रकार के लिप्यंतरण का विकास भारतीय युनिकोड से पूर्व ही हो चुका था। यह विकास प्राथमिक रूप में लॅटिन कीबोर्ड से भारतीय ट्रेडिसनल फंट के सरल एण्ट्री के निमित्त विकसित हुआ था। भारतीय लिपियौं में अन्तर-लिप्यंतरण इस के बाद विकसित हुआ। \n\nसर्वप्रथम भारतीय यान्त्रिक लिप्यन्तरण का विकास किस ने किया था, इस के बारे में आधिकारिक तथ्य उपलब्ध नहीं है। परन्तु अन्तरजाल के फैलाव व भारतीय युनिकोड के विकास के बाद भारतीय यान्त्रिक लिप्यन्तरण में एक प्रकार का उर्जा निर्माण कर दिया।\nअन्तर-भारतीय भाषाऔं के मशीनी लिप्यंतरण में कन्नड-प्रमुख बरह सॉफ्टवॅर नें युनिकोड सहित विभिन्न ट्रेडिसनल फन्ट में यान्त्रिक लिप्यंतरण का सुबिधा उपलब्ध किया है। खुला स्रोत के आलोक कुमार द्वारा विभिन्न भारतीय भाषाओं के मध्य टैक्स्ट के लिप्यंतरण के लिए गिरगिट नाम से तंत्र बनाया गया था जो बहुत प्रसिद्ध रहा। इसके पश्चात पीयूष भट्ट जी द्वारा भोमियो नामक वेबसाइट बनायी गयी जो कि किसी वेबपेज के लिपि को रीयल टाइम में बदल कर दिखाता था। यह सेवा हिन्दी चिट्ठाकारों में काफी लोकप्रिय हुई। परन्तु कुछ समय बाद यह सेवा बन्द हो गई। इसके पश्चात आलोक कुमार तथा डॉ विपुल जैन ने गिरगिट का नयां संस्करण बनाया जो कि टैक्स्ट के अतिरिक्त वेबपेज की लिपि भी बदल कर दिखा सकता है। नवम्बर २००९ में गूगल ने भी विभिन्न भारतीय भाषाओं के मध्य लिप्यन्तरण सेवा का आरम्भ किया जिसमें कि कई लिपियाँ सम्मिलित हैं।\n\n\n", "id": "56317", "title": "मशीनी लिप्यन्तरण"}
{"url": "https://hi.wikipedia.org/wiki?curid=56406", "text": "लोशन\n\nलोशन एक निम्न से मध्यम श्यानता का, स्थानिक सम्पाक (चिकित्सीय निर्मिति) है, जिसका प्रयोग बिना कटी-फटी त्वचा पर लगाने के लिए किया जाता है, लोशन के विपरीत क्रीम और जेल की श्यानता उच्च होती है। अधिकांश लोशन जल-में-तेल प्रकार के पायसन (इमल्शन) होते हैं जिनमे सीटायरिल अल्कोहल जैसे पदार्थों का प्रयोग विभिन्न घटकों को पायसन में बनाये रखने के लिए किया जाता है, हालाँकि तेल-में-जल जैसे पायसन लोशन भी तैयार किये जाते हैं। लोशन को आमतौर पर बाहरी त्वचा पर हाथों, एक साफ कपड़े या रूई या चिकित्सीय पट्टी की सहायता से लगाया जाता है, जबकि क्रीम और जेल को आमतौर से एक व्यक्ति अपनी उंगलियों या हथेलियों से ही लगाता है।\n\nकई लोशनों को विशेषकर \"हाथों की क्रीम\" और \"चेहरे की क्रीम\" को एक औषधि के रूप में प्रयोग में नहीं लाया जाता अपितु इनका प्रयोग, विशेष रूप से त्वचा को सिर्फ नरम और मुलायम बनाने में किया जाता है और यह विशेषकर प्रौढ़ और वृद्ध लोगों में बहुत लोकप्रिय हैं। जहाँ तक चेहरे पर उपयोग का प्रश्न है, इन्हें कई मामलों में एक प्रसाधन सामग्री के रूप में भी वर्गीकृत किया जा सकता है।\n\nएक त्वचा की देखभाल संबंधी लोशन, क्रीम या जेल पायसन (तेल और पानी का मिश्रण) के प्रमुख घटक जलीय और तैलीय दो प्रावस्थायें, इन दो प्रावस्थाओं के विभाजन को रोकने के लिए पायसीकर और यदि मिलाना हो तो भेषज या भेषज पदार्थ, इसके अतिरिक्त सुगंध, ग्लिसरॉल, पेट्रोलियम जेली, रंजक, परिरक्षक, प्रोटीन और स्थिरण एजेंट जैसे घटक सामान्यतः लोशन में मिलाये जाते हैं।", "id": "56406", "title": "लोशन"}
{"url": "https://hi.wikipedia.org/wiki?curid=56407", "text": "हत्ती\n\nहत्ती या हित्ती प्राचीन खत्तियों (हित्ताइत) की जाति और भाषा है। भाषा के रूप में खत्ती हिंद-यूरोपीय परिवार की है परंतु उसकी लिपि प्राचीन सुमेरी-बाबुली-असूरी है और उसका साहित्य अक्कादी (असूरी-बाबुली) अथवा उससे भी पूर्ववर्ती सुमेरी से प्रभावित है।\n\nतुर्की (एशियाई) साम्राज्य के एक बड़े भाग के स्वामी खत्ती थे, जिनका अपना साम्राज्य था। वह साम्राज्य मध्यपूर्व के साम्राज्यों में (ई. पू. 17वीं-12वीं सदियों में) तीसरा स्थान रखता था। उससे बड़े साम्राज्य अपने अपने राज्य में केवल मिस्रियों और असूरीबाबुलियों के ही रहे थे। खत्तियों का लोहा, उनके उत्कर्षकाल में, बाबुलियों और मिस्रियों दोनों में माना। फिलिस्तीन, लघुएशिया, सीरिया और दजला फरात के द्वाबे पर दीर्घकाल तक उनका दबदबा बना रहा। उनका पहला साम्राज्यकाल 17वीं से 15वीं सदी ई. पू. तक रहा और दूसरा 14वीं से 12वीं सदी ई. पू. तक। मिस्री फ़राऊन रामसेज़ से उनका दीर्घकाल तक युद्ध होता रहा था और अंत में दोनों में संधि हुई। उनके भेजे शिष्टमंडल का स्वागत करते समय रामसेज़ ने तोरस पर्वत के पार हिमपात के परिवेश में बसनेवाले खत्तियों पर बड़ा आश्चर्य प्रकट किया था।\n\nजर्मन पुराविद् ह्य गो विंक्लर ने प्राचीन खत्ती राजधानी बोगाज़कोइ (प्राचीन का आधुनिक प्रतिनिधि) से खोदकर बीस हजार ईंटें और पट्टिकाएँ निकाल दीं। इनपर कीलाक्षरों में प्राचीनतर अन्यों का और स्वयं खत्तियों का साहित्य खुदा था। भारत के लिए इन ईंटों का बड़ा महत्व था क्योंकि वहीं मिली 14वीं सदी ई. पू. की एक पट्टिका पर ऋग्वेद के इंद्र, वरुण, मित्र, नासत्यों के नाम पादपाठ में खुदे मिले थे। यह पट्टिका खत्ती मितन्नी दो राष्ट्रों के युद्धांतर का संधिपत्र थी जिसपर पुनीत साक्ष्य के लिए इन देवताओं के नाम दिए गए थे। इस अभिलेख में आर्यों के संक्रमण ज्ञान पर प्रभूत प्रकाश पड़ा है।\n\nई. पू. की तृतीय सहस्राब्दी में कभी खत्तियों का लघुएशिया के पूर्वी भाग में प्रवेश हुआ और उन्होंने स्थानीय अनार्य संस्कृति की अनेक बातें सीखकर अपना लीं। खत्तियों का इस प्रकार अनेक भाषाओं और साहित्यों से संपर्क था और उन्होंने उनसे अपना ज्ञानभंडार भरा। बोगज़कोइ से मिली एक पट्टिका पर बराबर कालम बनाकर उनमें सुमेरी, अक्कादी, खत्ती आदि भाषाओं के शब्दपर्याय दिए हुए हैं। संसार के प्राचीनतम बहुभाषी शब्दकोशों में इसकी भी गणना है। अनेक बार तो बाबुली आदि साहित्यों के लिपिपाठ खत्तीसमानांतर अनूदित साहित्य से शुद्ध किए गए हैं। प्रसिद्ध सुमेरीबाबुली काव्य गिल्गमेशे के अनेक अंश, जो मूल पट्टिकाओं के टूट जाने से नष्ट हो गए थे, खत्ती पट्टिकाओं के मिलान से ही पूरे किए गए हैं।\n\nखत्ती ऐतिहासिक साहित्य का अधिकांश राजवृत्तों से भरा है। लेखक वृत्तगद्य की साहित्यिक शैली में वृत्त लिखते थे और उनके नीचे अपना हस्ताक्षर कर देते थे। इन वृत्तों में अनेक प्रकार का ऐतिह्य है - असुरी-बाबुली-मिस्री राजाओं और सम्राटों के साथ सुलहनामे और अहदनामे, राजघोषणाएँ और राजकीय दानपत्र, नगरों के पारस्परिक विवादों में मध्यस्थता और सुलह, विद्रोही सामंतों के विरुद्ध साम्राज्य के अपराध परिगणन, सभी कुछ इन खत्ती अभिलेखों में भरा पड़ा है। इनमें विशेष महत्व के वे अगणित पत्र हैं जो खत्ती सम्राटों ने अन्य समकालीन नरेशों को लिखे थे या उनसे पाए थे। इन पत्रों को साधारणत: अमरना के टीले (तेल-एल-एमरना) के पत्र कहते हैं। प्राचीन काल की यह पत्रनिधि सर्वथा अद्वितीय और अनुपम है। इन पत्रों में एक बड़े महत्व का है। उसे खत्तियों के राजा शुप्पिलुलिउमाश के पास मिस्र की रानी ने भेजा था। उसमें रानी ने लिखा था कि खत्ती नरेश कृपया अपने एक पुत्र को उसका पुत्र बनने के लिए भेज दें। कुछ काल बाद इस निमित्त राजा का एक पुत्र मिस्र भेजा गया। परंतु मिस्रियों ने उसे शीघ्र पकड़कर मार डाला।\n\nबोगजकोइ के उस भांडार से एक बड़ा महत्वपूर्ण खत्ती और मिस्र के बीच अंतरराष्ट्रीय संधिपत्र उपलब्ध हुआ। जब खत्ती नरेश मुत्तालिश की सेनाओं ने मिस्री विजेता रामसेज द्वितीय की सेनाओं को 1288 ई. पू. में एक देश के युद्ध में बुरी तरह पराजित कर दिया तब मुत्तालिश के उत्तराधिकारी खत्तुशिलिश तृतीय और मिस्रराज के बीच संधि हुई। उसमें तय पाया कि मिस्र और खत्ती साम्राज्य के बीच बराबर मैत्री और पारस्परिक शांति बनी रहेगी। ई. पू. 1272 में य अहदनामा लिख डाला गया। अहदनामा चाँदी की पट्टिका पर खुदा है और उसमें 18 पैराग्राफ हैं। खोदकर वह रामसेज के पास भेजा गया था। उसकी मुख्य शर्तें इस प्रकार थीं - दोनों में से कोई दूसरे पर आक्रमण न करेगा, दोनों पक्ष दोनों साम्राज्यों के बीच की पहली संधियों का फिर से समर्थन करते हैं, दोनों शत्रु के आक्रमण के समय एक दूसरे की सहायता करेंगे, विद्रोही प्रजा के विरुद्ध दोनों का सहयोग होगा और राजनीतिक भगोड़ों का दोनों परिवर्तन कर लेंगे। यह संधि इतनी महत्वपूर्ण समझी गई कि मिस्रों और खत्ती रानियों ने भी संधि की खुशी में एक दूसरे को बधाई के पत्र भेजे। पश्चात् खत्ती नरेश की कन्या मिस्र भेजी गई जो रामसेज द्वितीय की रानी बनी।\n\nबोगजकोइ की पट्टिकाओं पर प्राय: 200 पैरों के खत्ती कानून की धाराएँ खुदी हैं। साधारणत: खत्तियों की दंडनीति असूरी, बाबुली, यहूदी दंडनीति से कहीं मृदुल थी। प्राणदंड अथवा नाक कान काटने की सजा शायद ही कभी दी जाती थी। कुछ यौनापराध संबंधी दंड तो इतने नगण्य थे कि खत्तियों की आचारचेतना पर विद्वानों को संदेह होने लगता है। उस विधान का एक बड़ा अंश राष्ट्र के आर्थिक जीवन से संबंध रखता है। उससे प्रगट है कि वस्तुओं के मूल्य, नाप तौल के पैमाने, बटखरे आदि निश्चित कर लिए गए थे। कृषि और पशुपालन संबंधी प्रधान समस्याओं का उसमें आश्चर्यजनक मृदु हल खोजा गया है। उसमें कानून और न्याय के प्रति प्रकटित आदर वस्तुत: अत्यंत सराहनीय है। अनेक अभिलेखों में महार्ध धातुओं के प्रयोग, युद्धबंदियों के प्रबंध, चिकित्सक, शालिहोत्र आदि पर खत्ती में प्रचुर साहित्य उपलब्ध है। मध्यपूर्व में संभवत: पहले पहल अश्व का प्रयोग शुरु हुआ। उस दिशा में अश्वविज्ञान पर पहला साहित्य शायद खत्तियों के आर्य पड़ोसी मितन्नियों ने प्रस्तुत किया। उनसे खत्तियों ने सीखा फिर पड़ोसियों तथा उत्तरवर्ती सभ्यताओं को वे उसे सिखा गए।\n\nखत्तियों के साहित्यभंडार में सबसे अधिक भाग धर्म का मिला है। खत्तियों के देवताओं की संख्या विपुल थी और प्राय: छह अन्याधारों से वे लिए गए थे। ऊपर संधिपत्रों पर देवसाक्ष्य का उल्लेख किया जा चुका है। इन्हीं संधिपत्रों पर देवताओं के नाम खुदे हैं जो सुमेरा, बाबुली, हुर्री, कस्सी, खत्ती और भारतीय हैं। इन देवताओं के अतिरिक्त खत्ती आकाश, पृथ्वी, पर्वतों, नदियों, कूपों, वायु और मेघों की भी आराधना करते थे, जैसा उनके इस धार्मिक साहित्य के सन्दर्भों से प्रमाणित है।\n\nपौराणिक आनुवृत्तिक साहित्य में प्राधान्य उनका है जो सुमेरी बाबुली से ले लिए गए हैं। खत्तियों में बाबुली आधार से अनूदित \"गिल्गमेश\" महाकाव्य बड़ा लोकप्रिय हुआ उस काव्य के अनेक खंड अक्कादी, खत्ती और हुर्री में लिखे बोगजकोइ के उस भंडार में मिले थे। हुर्री में लिखे \"गिल्गमेश के गीत\" तो पंद्रह से अधिक पट्टिकाओं पर प्राप्त हुए थे। खत्तियों से ही ग्रीकों ने गिल्गमेश का पुराण पाया। खत्तियों के उस धार्मिक साहित्य में अक्कादी साहित्य की ही भाँति सूत्र और गायन थे। मंदिरों आदि में होनेवाली यज्ञादि क्रियाओं को नर और नारी दोनों ही प्रकार के पुरोहित संपन्न करते थे। दोनों के नाम अनुष्ठानों में लिखे जाते थे। अनुष्ठान मंत्रदोष, प्रायश्चित्त आदि के संबंध के थे। अपनी संस्कृति के निर्माण में जितना योग अन्य संस्कृतियों से सर्वथा उदार भाव से खत्तियों ने लिया उतना संभवत: किसी और जाति ने नहीं। कोशनिर्माण का एक प्रयत्न उन्होंने ही अनेक भाषाओं के पर्याप्त एक साथ समानांत स्तंभों में लिखकर किया। विविध भाषाओं के समानांतर पर्यायों से ही भाषाविज्ञान की नींव की पहलीं ईंट रखी जा सकी। वह ईंट खत्तियों ने प्रस्तुत की। खत्तियों के अंतकाल में आर्य ग्रीकों (एकियाई दोरियाइ) के आक्रमण ग्रीस पर हुए और लघुएशिया पर भी उनका दबदबा धीरे धीरे बढ़ा जब उन्होंने त्राय का प्रसिद्ध ऐतिहासिक नगर नष्ट कर दिया।\n\n", "id": "56407", "title": "हत्ती"}
{"url": "https://hi.wikipedia.org/wiki?curid=56409", "text": "नौइंजीनियरी\n\nनौइंजीनियरी (Naval engineering) प्रौद्योगिकी की वह शाखा है जिसमें समुद्री जहाजों एवं अन्य मशीनों के डिजाइन एवं निर्माण में विशिष्टि (स्पेसलाइजेशन) प्रदान की जाती है। इसके अलावा किसी जलयान पर नियुक्त उन व्यक्तियों (क्रिउ मेम्बर्स) को भी नौइंजीनियर (नेवल इंजीनियर) कहा जाता है जो उस जहाज को चलाने एवं रखरखाव के लिये जिम्मेदार होते हैं। इसके अलावा नौइंजीनियरों को जहाज का सीवेज, प्रकाश व्यवस्था, वातानुकूलन एवं जलप्रदाय व्यवस्था भी देखनी पड़ती है।\n\nनौइंजीनियरी, नौकाओं के निर्माण तथा उनके संचालन की कला बहुत पुरानी है। इसकी चर्चा प्राचीनतम साहित्य में पाई जाती है।\n\nयद्यपि भारत के प्राचीन ग्रंथों का एक बड़ा भाग लुप्त हो गया है, किंतु वेद, पुराणादि जितने भी प्राचीन ग्रंथ इस समय उपलब्ध हैं उनके अध्ययन से सिद्ध होता है कि वैदिक काल में भी भारतीय लोग सदृढ़ जहाज बनाकर समुद्रपार के सुदूर देशों में व्यापार तथा दिग्विजय के लिए जाया करते थे। युक्तिकल्पतरु नामक एक प्राचीन ग्रंथ में तो नौकाओं तथा जहाजों के दस दस भेद भी बताए गए हैं। भोजराज के समय में लिखित एक ग्रंथ में काष्ठों का वर्गीकरण करके बताया है कि नौकानिर्माण के लिए से काष्ठ अधिक उपयुक्त होंगे।। महाभारत के आदि पर्व में विदुर द्वारा स्थापित एक नौका के लिए \"सर्ववातसहां नावं यंत्रयुक्तां पताकिनीम्\" कहकर उसके यंत्रचालित होने का भी संकेत किया है।\n\nयूरोपीय इतिहास से भी पता चलता है कि 18वीं शती के अंतिम भाग तक जहाज लकड़ियों को धातु की कीलों और पत्तियों से जोड़कर ही बनाए जाते थे और समुद्र में पालों की सहायता से हवा की शक्ति द्वारा संचालित किए जाते थे। 1784 ई. में जब जेम्स वाट ने अपना द्विक्रियात्मक पंप इंजन (double-acting steam engine) बना लिया, तब वहाँ के लोगों का ध्यान जहाजों में वाष्प की शक्ति का प्रयोग करने की तरफ गया और क्रमश: उनका ढाँचा भी पूर्णतया इस्पात का बनाया गया। वस्तुत: नौकाओं पर इंजनों के प्रयोग के प्रयास तो 18वीं शती से ही होने लगे थे। वाष्पइंजनचालित नौकाओं का संक्षिप्त विकासक्रम निम्न प्रकार है :\n\n\n\n\n\n\n\nउपर्युक्त विवरण में हम देखते हैं कि 18वीं शताब्दी में इंजनों द्वारा नौकाओं को चलाने के जितने भी प्रयोग हुए, लगभग असफल रहे क्योंकि इंजन की बनावट एकदिश क्रियात्मक होने के कारण उसकी चाल में स्थिरता नहीं आने पाती थी।\n\n\n\n\n\nवॉट के द्विक्रियात्मक इंजन में भी कई ऐसे दोष थे जिनके कारण नौकासंचालन में बड़ी असुविधा होती थी। आरंभिक काल में स्टीफेंसन के वाल्व गतियंत्र का भी उपयोग हुआ, लेकिन जब ज्वायज़ (Joys) के वाल्व गतियंत्र का आविष्कार हुआ तो नौसंचालन केलिए इसका उपयोग बड़ा सुविधाजनक सिद्ध हुआ। नौकाओं पर जगह की कमी के कारण उपर्युक्त प्रकार के आड़े इंजन बड़े असुविधा जनक रहते थे, अत: लोगों ने कई प्रकार के खड़े इंजनों का भी आविष्कार किया। 1850 ई. तक इंग्लैंड में जितने भी जहाज या नौकाएँ बनीं उनके पैडलचक्रों को चलाने के लिए बगली लीवर युक्त इंजनों की ही प्रधानता थी, जो जहाजी कामों के लिए साधारण बीम इंजन के ही परिष्कृत रूप थे। इसके बाद, ग्रासहॉपर नामक एक विशेष प्रकार के बीम इंजन का आविष्कार हुआ, जो अपने पूर्ववत्र्ती आड़े इंजनों की अपेक्षा कम जगह घेरता था\n\n\n\n\n\n\n\n\nअब तो जहाजी बॉयलर भी इतने उन्नत हो गए हैं कि जलनालिका बायलरों से 575 पाउंड प्रति वर्ग इंच दाब का वाष्प, जिसका ताप लगभग 399रू सें. होता है, 2,00,000 पाउंड प्रति घंटा तक प्राप्त किया जा सकता है। आधुनिक जहाजी वाष्प इंजन भी अब इतने शक्तिशाली बनाए जाने लगे हैं कि उनके द्वारा चतुष्प्रसार क्रम के प्रत्येक सिलिंडर से 1,000 से लेकर 3,000 तक अश्वशक्ति प्राप्त की जा सकती है।\n\nविंटरथर (Winterthur) की सुल्ज़र ब्रदर्स (Sulzer Brothers) नामक फर्म जहाजी उपयोगों के लिए इस प्रकार के डीजल इंजन बनाती है जिनकी प्रत्येक इकाई में 1,000 अश्व शक्ति उत्पन्न करनेवाले 10 सिलिंडर तक होते हैं। ये दोहरे स्ट्रोक की विधि से काम करते हैं।\n\nइंजन चालित जहाजों के आरंभिक काल में सभी नौकाएँ पैडल चक्रों (Paddle wheel) द्वारा ही चलाई जाती थीं, लेकिन प्रणोदित्र (propeller) का आविष्कार हो जाने के बाद से समुद्री जहाजों में पैडलचक्रों का प्रयोग बंद हो गया, फिर भी नदियों में चलनेवाली नौकाओं में अब भी इनका प्रयोग होता है। लकड़ी के प्लवों (floats) की बनावट के अनुसार पैडलचक्र दो प्रकार के होते हैं : \n\nअरीय प्लव तो चक्र की परिधि के ऊपर त्रैज्य दिशा में पक्के कसे होते हैं। पंखनुमा प्लव अपनी चूल पर थोड़ा घूमकर आवश्यकतानुसार तिरछे भी हो जाते हैं। अरीय प्लर्वों में यह दोष है कि पानी से ऊपर उठते समय वे कुछ पानी अपने साथ भी ले जाते हैं, जिसे उठाने में इंजन की शक्ति का थोड़ा अपव्यय होता है। दूसरा दोष यह है कि पैडल चक्र के चक्कर के केवल थोड़े से भाग में वे लगभग ऊध्र्वाधर स्थिति में रह पाते हैं। इसमें ही वे पानी पर अच्छी ताकत लगा सकते हैं। पंखनुमा प्लव अपने त्रैज्य संयोजक दंडों की सहायता से, जो चक्र के वक्ष से संबंधित रहते हैं, आवश्यकतानुसार अपनी चूल पर घूमकर अपने कोण को बदलकर, जब तक वे पानी में रहते हैं उसपर पूरा दबाव डालते हैं। बाहर निकलने पर वे अपने साथ अधिक पानी भी नहीं उठाते।\n\nपैडल चक्रों को चलानेवाले धुरे नौकाओं के मध्य भाग में आड़े लगाए जाते हैं और नौका के मध्य में दो इंजन इस प्रकार लगाए जाते हैं कि यदि चाहें तो दोनों इंजन मिलकर दोनों ही पैडलचक्रों को एक साथ चलाएँ और चाहें तो असंबद्ध होकर केवल अपने अपने ही पैडलचक्र को यथेच्छा, एक आगे और दूसरा पीछे की तरफ चलाकर, आवश्यकतानुसार नौका की दिशा को बदल दें या पैतरा बदली करें। ऐसा कर सकने के लिए दोनों इंजनों के धुरों बीच में जहाँ मिलते हैं, वहाँ एक धुरे के सिरे को पनालीदार (w) (splined) बनाकर उसपर सरकती हुई, चालक चर्खी (sheave) लगा देते हैं। जब दोनों को एक साथ चलाना होता है तब वह चर्खी सरककर दूसरे धुरे पर बनी एक क्रैंक पिन में फँस जाती है। पैडल चक्रों की छोटी नौकाओं को चलाने के लिए खड़े इंजन तो अपने झोंके के कारण अनुपयुक्त होते ही है और आड़े इंजन बहुत जगह घेरते हैं; अत: इनके लिए 19वीं शताब्दी में कई विशेष प्रकार के इंजन बनाए गए थे, जो ऊँचे भी नहीं थी और अधिक जगह भी नहीं घेरते थे। इन इंजनों में स्टपुल इंजन (Stuple engine), डायैगोनैल इंजन (Diagonal engine), औसिलेटिंग इंजन (Oscillating engine), पेन का ट्रंक इंजन (Penn's Trunk engine) और माउड्स्ले का रिटर्न कनक्टिंग रॉड इंजन (Moudslay's Return Connecting Rod Engine) मुख्य हैं।\n\nआधुनिक जहाजों को चलाने के लिए उनके पिछले सिरे पर जो पंखेनुमा यंत्र लगाया जाता है उसे नोदक या प्रणोदित्र अथवा 'प्रणोदी पेंच' कहते हैं। इसकी आकृति पंखेनुमा दिखाई देती हैं, लेकिन क्रिया ठीक चूड़ीदार पेंच के समान ही होती है। यह पंखेनुमा पेंच समुद्र के पानी में चूड़ी सी काटता हुआ जहाज को लेकर आगे बढ़ जाता है। पेंच के ऊपर तो हमें चूड़ियों की पूरी वेष्ठनें दिखाई पड़ती हैं, लेकिन इन पंखों में नहीं दिखाई पड़तीं, क्योंकि प्रत्येक पंखुड़ी, एक बहुत बड़े (pitch) पिचवाले अभिकल्पित पेंच की पतली सी अंगोडी (slice) की एक त्रैज्य फाँक हैं। साधारण पेंच में जैसे-जैसे चूड़ी की गलियों की संख्या बढ़ती हैं उसकी लीड (lead) की लंबाई भी उसी अनुपात से बढ़ जाती है। प्रणोदित्र की पंखुड़ियों का वक्र भी एक बहुत बड़ी लीड में फिट होता हुआ बनाते हैं। अत: यदि कोई पंखा छोटी लीड का है तो उसे लंबे फासले को तय करने के लिए अधिक चक्कर लगाने पड़ेंगे और यदि वह बड़े लीड का है तो वह कम चक्करों में ही उस फासले को तय कर सकता है। जिस प्रकार ठोस पेंच और लीड के हिसाब से चक्कर लगाने पर एक निश्चित फासला तय कर लेता है, पानी में चलनेवाला यह पंखेनुमा पेंच वैसा ही नहीं कर सकता, क्योंकि पानी तरल पदार्थ होने के कारण इधर उधर वह जाता है। इस प्रकार जहाज की चाल में जो कमी आ जाती है उसे प्रणोदित्र का सर्पण या सरक (slip) कहते हैं।\n\nसर्वप्रथम जब प्रणोदित्र का आविष्कार हुआ, उस समय जहाजी इंजीनियरों के सामने उसे तेज चाल से चलाने की समस्या आई। पैंडलचक्रों को चलानेवाले इंजन बहुत ही धीमे (gears) की सहायता लेनी पड़ी। बाद में द्रुत गति से चलनेवाले खड़े इंजन बन जाने और फिर टरबाइन तथा डीजल इंजनों का प्रयोग आरंभ हो जाने से यह समस्या हल हो गई।\n\nप्रणोदित्र के ठीक प्रकार से काम करने के लिए यह आवश्यक है कि उसके पंखे पानी में पूरी तरह से डूबे रहें। अत: उसे चलानेवाले धुरे भी जहाज के पीछे की तरफ किसी उपयुक्त प्रकार के छेद में से होकर उसके फ्रेम और आवरण के बाहर निकले रहें। यह जल-तल-रेखा से काफी नीचे होता है। उन छेदों की परिधि और धुरों की परिधि के बीच ऐसा प्रबंध भी होता है कि समुद्र का पानी उसमें से जहाज में न घुसने पाए। इस काम के लिए अनेक प्रकार की युक्तियों बनाई गई हैं। साधारण युक्तियों में धुरा गरम भी हो जाता है, अत: इसमें तेल भरकर चलाने का प्रर्वध और विशेष अवसरों पर गरम पानी से ताप कम करने का प्रबंध भी किया गया है। जिन जहाजों में दो या तीन प्रणोदित्र लगाए जाते हैं उनमें बगली प्रणोदित्रों के धुरों की खोलों को सहारा देने के लिए जहाज के बाजू के फ्रेम में उचित प्रकार से ब्रैकेट लगाकर, उनमें खोलों को स्थिरता से बाँधकर प्रणोदित्र का धुरा चलाया जाता है।\n\nप्रणोदित्र घूमते समय जब पानी को चीरकर जहाज को आगे की तरफ ढकेलता है, उस समय उसकी प्रतिक्रिया के रूप में उसी परिमाण का नोद आगे की तरफ मुड़ता है, जिससे बेयरिंगों (bearings) के बहुत ही शीघ्र घिस जाने तथा पुर्जों के स्थानच्युत हो जाने का डर रहता है। अत: प्रणोदी धुरे की पिछली खोल, जिसमें से वह धुरा पीछे की तरफ बाहर निकला रहता है और इंजन अथवा टरबाइन के बीच एक बॉक्सनुमा नोदक बेयरिंग लगा दिया जाता है, जिसके भीतर की तरफ खाँचों में धुरे पर बनी कई कालरें (collar) सही सही बैठी रहती हैं और वे सब मिलाकर प्रणोदी पंखे से आनेवाले नोद को सह लेती हैं। बेयरिंग के खाँचों में, धुरे की कालरों के दोनों तरफ, मुलायम पीतल के बने अर्धचंद्राकार अस्तरपट्ट डाल दिएजाते हैं और ऊपर से उनपर तेल चुआने का प्रबंध रहता है। कई नोदक बेयरिंग बॉक्सों में तेल की नाँद नीचे की तरफ बनी होती है, जिसमें धुरे की कॉलरें खंडश: डूबी हुई चला करती हैं। इनमें लगे अस्तरपट्ट घोड़े की नाल की आकृति के होते हैं।\n\nवाष्प टरबाइनों के आविष्कार के पहिले तक, प्रणोदित्रों को चलाने के लिए ऊपर की तरफ सिलिंडरोंवाले खड़े वाष्प इंजन काम में लाए जाते थे, जो अक्सर चतुष्संयोजी (quadruple compound) प्रकार के हुआ करते थे। जहाजों में प्रत्येक प्रणोदित्र को चलाने के लिए दो दो इंजन एक जोड़े में लगाए जाते हैं। जब जहाज का परिभ्रमण हो या दिशा बदलनी हो तब उन दो में से केवल एक का ही प्रयोग किया जाता है। जहाज को तेजी से आगे चलाते समय दोनों इंजन मिलकर एक प्रणोदित्र को चलाते है।\n\nप्रणोदित्रों को चलाने के लिए आजकल टरबाइनों का रिवाज बढ़ता जा रहा है, क्योंकि ये कई बातों में इंजनों से भी अधिक सुविधाजनक तथा सस्ते पड़ते हैं। वैसे इनमें इंजनों की अपेक्षा वाष्प का खर्चा प्रति अश्वशक्ति अधिक होता है। चित्र 16, में एक प्रणोदित्र युक्त छोटे जहाज में एक उच्च दाब और एक अल्प दाब के टरबाइनों का जोड़ा उनके संघनित्र सहित दिखाया है। टरबाइन बड़ी तेजी से घूमनेवाला यंत्र है, इधर प्रणोदित्र से दक्षतापूर्वक काम लेने के लिए उसे टरबाइन की अपेक्षा काफी मंद गति से चलाना पड़ताहै। अत: प्रणोदित्र की चाल मंद करने के लिए बीच में छोटी और बड़ी गरारी लगाना आवश्यक हो जाता है। टरबाइन की धुरी पर छोटा पिनियन (pinion) और प्रणोदित्र के धुरे पर बड़ा पिनियन लगाया जाता है।\n\nकिसी जहाज में कहाँ कहाँ टरबाइन बैठाए जाऐं यह, बात उस जहाज के आकार एवं प्रकार पर निर्भर करती है। सब से सरल तरीका तो यह है कि एक प्रणोदित्र के लिए कम से कम एक टरबाइन तो अवश्य ही होना चाहिए। दूसरा तरीका यह है कि उच्चदाब और अल्पदाब के टरबाइन का जोड़ा संघनित्र सहित प्रत्येक प्रणोदित्र के साथ लगाए जाए। इस प्रबंध में बॉयलर में से आनेवाला ताजा वाष्प पहले उच्चदाब के टरबाइन में और फिर अल्पदाब के टरबाइन में काम करने के बाद संघनित्र में जाकर विसर्जित हो जाएगा। इस प्रबंध में उत्पादित शक्ति का इस प्रकार से समविभाजन किया जाता है कि प्रत्येक टरबाइन का जोड़ा एक एक प्रणोदित्र को गियर के माध्यम से दोनों तरफ स्वतंत्रतापूर्वक चला सके। कई जहाजों में, जिनमें तीन प्रणोदित्र होते हैं, उच्चदाब की टरबाइन तो बीच के प्रणोदित्र को चलाता है और दोनों बाजुओं में लगे अल्पदाब टरबाइन बगली प्रणोदित्रों को चलाते हैं।\n\nटरबाइनों के प्रयोग के आरंभिक काल में और आजकल भी, कई बड़े बड़े जहाजों में संयोजी इंजनों (compound engines) के साथ साथ टरबाइनों का भी प्रयोग किया जाता है। जब जहाज पूरे वेग से आगे चलता है तब तो टरबाइन और इंजन दोनों ही मिलकर काम करते हैं, लेकिन जब जहाज को उल्टा चलाना होता है तब टरबाइन का संबंध धुरे से काट दिया जाता है। ऐसा करते समय अल्पदाब के सिलिंडर में काम करने के बाद वाष्प, टरबाइन में जाकर काम करने के बदले सीधे संघनित्र में चला जाता है। इसमें जहाज का मध्यवर्ती प्रणोदित्र तो उच्चदाब, मध्यदाब और अल्पदाब के त्रिप्रसारीय संयोजी इंजन द्वारा चलाया जाता है और अल्पदाब के सिलिंडर में काम कर चुकने के बाद वाष्प लगभग नौ पाउंड प्रतिवर्ग इंच की दाब पर, बाजुओं में लगी टरबाइनों को चलाता है, जिससे बाजुओं के प्रणोदित्र चलते हैं। फिर बाद में यह वाष्प संघनित्र में जाकर विसर्जित हो जाता है। जिन बड़े जहाजों की रफ्तार 16 नॉट प्रति घंटा से नीची हो उन्हीं में इंजन और टरबाइनों का संयुक्त विन्यास उपयोगी हो सकता है। इससे ऊँची रफ्तारवाले जहाजों के लिए तो पूर्णतया टरबाइनों का प्रयोग ही लाभदायक रहता है।\n\n20वीं शताब्दी के प्रथम चरण तक जहाजी इंजनों को वाष्प देने के लिए अग्निनाल बायलरों का ही अधिकतर प्रयोग हुआ करता था, जिनमें स्कॉच (Scotch) सर्वोत्तम समझा जाता था और जलनाल बायलरों में विलकॉक्स-बैबकॉक (Wilcox Babcok) बायलर ही श्रेष्ठ समझा जाता था। अब जलनालिका बायलरों का प्रचार बढ़ता जा रहा है, क्योंकि इनके द्वारा उच्च दाब का वाष्प विपुल मात्रा में बहुत ही थोड़े समय में प्राप्त किया जा सकता है। अब विलकॉक्स-बैवकॉक में भी बहुत सुधार हो गए हैं। इनके अतिरिक्त स्टलिंग (Stirling) बॉयलर, थॉरनिक्राप्ट (Thornycroft) बॉयलर, यारो (Yarrow) बॉयलर, ह्वाइटफॉस्टर (Whitefoster) बॉयलर आदि, जलनालिका बायलरों का जहाजी कामों में बहुत प्रयोग हुआ करता है।\n\nसमुद्री पानी खारा होता है अत: उसका प्रयोग सीधा ही बॉयलरों में नहीं किया जा सकता और यह पीने के योग्य भी नहीं होता। जहाजों पर इस पानी को काम के योग्य बनाने के लिए आसवन यंत्र (distiller), उद्वाष्पक (evaporator) आदि उपसाधित्र लगाए जाते हैं। बॉयलर के भीतर पानी पहुँचाने के लिए विशेष प्रकार के भरणयंत्र (feed pump) और बॉयलर में प्रवेश करने के पहले ही उसे काफी गरम करने के लिए भरण तापक (feed heater) लगाए जाते हैं। इंजनों और टरबाइनों में प्रयोग करने के बाद वाष्प को वृथा न जाने देकर, उसे संघनित्रों में जमाकर तथा ठंढाकर पानी के रूप में फिर से प्रयोग के लायक बना लिया जाता है। आसवनयंत्र और उद्वाष्पक तो संघनित्र के पानी में होनेवाली कमी को ही पूरा करते हैं। खाद्य पदार्थों को पूरी यात्रा भर सुरक्षित रखने के लिए प्रशीतित्र (refrigerator) लगाए जाते हैं। संवातन (ventilation) तथा छोटे यंत्रोंपकरणों को अटकाव की जगहों पर चलाने के लिए वायुसंपीड़क (air compresser), प्रकाश के लिए विद्युदत्पादक यंत्र (विद्युत जनित्र/ dynamo), कर्ण गियर (steering gear) तथा क्रेनों के लिए द्रवचालित पंप (hydraulic pumps) आदि उपसाधित्रों के रूप में लगाए जाते हैं। बंदरगाहों पर पहुँचने पर मुय वाष्प इंजन बंद कर दिए जाते हैं। वहाँ जहाज को आगे पीछे चलाने तथा प्रकाश और मरम्मत के कामों के लिए छोटे डीज़ल और तेल इंजन लगाए जाते हैं।\n\nघाट नौकाओं (ferries) और नदियों में चलनेवाली नौकाओं (river boats) के संचालन के लिए आजकल तेल और पेट्रोल इंजनों का अधिकतर प्रयोग होता है। समुद्र में चलनेवाले छोटे जहाज ऑटो साइकल के अनुसार काम करनेवाले डीज़ल इंजनों से चलाए जाते हैं। बहुत बड़े जहाज तो अब भी वाष्प इंजन और टरबाइनों से भी चलते हैं, क्योंकि डीज़ल जहाजों पर लगभग 5-6 डीज़ल इंजन मिलकर एक प्रणोदक धुरे को चला पाते हैं। डीज़ल इंजनों में एक ही सिलिंडर होता है, जो साधारणतया 1,000 अश्वशक्ति से अधिक का नहीं होता। आधुनिक प्रकार के अच्छे से अच्छे, विशेष प्रकार के, डीज़ल इंजन से भी प्रति सिलिंडर दो या ढाई हजार से अधिक अश्वशक्ति नहीं प्राप्त की जा सकती। यदि एक प्रणोदित्र के लिए पाँच डीज़ल इंजन भी एक साथ लगाए जाएँ तो वे हजार अश्वशक्ति ही प्राप्त होगी, जबकि एक आधुनिक प्रकार के बड़े जहाज को निरतर 70-80 हजार अश्वशक्ति की आवश्यकता हुआ करती है। इसलिए बहुत बड़े जहाजों का चलाने के लिए अब भी वाष्प इंजनों का ही प्रयोग किया जाता है। हाँ, उनपर छोटे मोटे कामों के लिए डीज़ल इंजनों से सहायता ली जा सकती है। बेशक, छोटे जहाजों के लिए डीज़ल इंजन सर्वथा उपयुक्त होते हैं, क्योंकि इनका प्रयोग करने से बॉयलर, कोयला, उद्वाष्पक, भरणजलतापक, भरण फिल्टर, भरणपंच और संघनित्रों की आवश्यकता नहीं रहती और उनसे बचा हुआ स्थान व्यापारिक माल लादने के काम में आ सकता है। थोड़ी सी जगह में ही पूरी यात्रा के लिए तेल भर कर रखा जा सकता है, डीज़ल इंजनों के चौगिर्द अच्छी सफाई रखी जा सकती है, क्योंकि वहाँ राख, कोयला और धुएँ का काम ही नहीं होता। फायरमैन जैसे कुशल कर्मचारियों की भी आवश्यकता नहीं रहती और एक ही चालक कई इंजनों को सँभाल सकता है, अत: वेतन में भी बचत हो जाती है।\n\nजहाजों तथा नौकाओं का संचालन (दायें-बांयें मोड़ना) रडर (Rudder) के द्वारा होता है, जो स्टर्नपोस्ट (कुदास) के आधार पर लगा होता है। इसे चलाने के लिए छोटी नौकाओं में तो रडर के डंठल के ऊपरी सिरे पर हाथचर्खी लगा दी जाती है, लेकिन बड़े जहाजों में उसे चलाने के लिए छोटे इंजनों या जलशक्तिचालित (हाइड्रालिक) यंत्रों की सहायता ली जाती है। रडर को घुमाने के लिए आवश्यक बल रडर के आकार, जहाज की रफ्तार और जहाज की अनुदैर्घ्य मध्यरेखा से रडर के पल्ले के कोण पर निर्भर करता है। उदाहरणत:, यदि कोई जहाज 15 नॉट प्रति घंटे की रफ्तार से चल रहा हो उसके रडर के पानी में डूबे हुए भाग का क्षेत्रफल 100 वर्ग फुट हो तथा मध्यरेखा से उसका कोण 30 डिग्री हो तो गणित द्वारा यह सिद्ध किया जा सकता है कि उस रडर को घुमाने में 32,130 पाउंड का बल लगाना पड़ेगा, जो मानवीय सामर्थ्य के बाहर की बात है। इस काम के लिए ब्राउन की हाइड्रॉलिक स्टियरिंग टेलिमोटर, हैरीसन का स्टियरिंग गियर (जिसमें दो छोटे छोटे वाष्प इंजनों का प्रयोग होता है), हेस्टी (Hastie) का स्टियरिंग गियर और हैले-शॉ मार्टिन्यू (Hele Shas Martinue) का हाइड्रॉलिक स्टियरिंग गियर आदि मुख्य हैं। छोटे वाष्प इंजनों के जोर से कुछ दंतचक्र चलकर रडर दंड के ऊपर लगे एक बड़े दंतचक्र को आवश्यकतानुसार घुमा देते हैं। उस चक्र को इच्छित जगह पर रोक रखने के लिए विशेष प्रकार की कमानी और क्लच ब्रेक आदि भी लगे होते हैं।\n\n\n", "id": "56409", "title": "नौइंजीनियरी"}
{"url": "https://hi.wikipedia.org/wiki?curid=56410", "text": "फ्रेडरिक नीत्शे\n\nफ्रेडरिक नीत्शे (Friedrich Nietzsche) (15, अक्टू, 1844 से 25, अगस्त 1900) जर्मनी का दार्शनिक था। मनोविश्लेषणवाद, अस्तित्ववाद एवं परिघटनामूलक चिंतन (Phenomenalism) के विकास में नीत्शे की महत्वपूर्ण भूमिका रही है। व्यक्तिवादी तथा राज्यवादी दोनों प्रकार के विचारकों ने उससे प्रेरणा ली है। हालाँकि नाज़ी तथा फासिस्ट राजनीतिज्ञों ने उसकी रचनाओं का दुरुपयोग भी किया। जर्मन कला तथा साहित्य पर नीत्शे का गहरा प्रभाव है। भारत में भी इक़बाल आदि कवियों की रचनाएँ नीत्शेवाद से प्रभावित हैं।\n\nनीत्शे का जन्म लाइपज़िग के निकट रोएकन नामक ग्राम में एक प्रोटेस्टेट पादरी के परिवार मे हुआ था। उसके माता-पिता परंपरा से धर्मोपदेश के कार्य मे संलग्न परिवारों के वंशज थे। अपने पिता की मृत्यु के समय नीत्शे पाँच वर्ष का था, परंतु उसकी शिक्षा की व्यवस्था उसकी माता ने समुचित ढंग से की। स्कूली शिक्षा मे ही वह ग्रीक साहित्य से प्रभावित हो चुका था। धर्मशास्त्र तथा भाषाविज्ञान के अध्ययन के लिए उसने बॉन विश्वविद्यालय में प्रवेश लिया, जहाँ अपने प्राध्यापक रित्शल से घनिष्टता उसके जीवन का महत्वपूर्ण मोड़ सिद्ध हुई। रित्शल के लाइपज़िग विश्वविद्यालय जाने पर नीत्शे ने भी उसका साथ दिया। 24 वर्ष की ही अवस्था मे नीत्शे बेस्ल विश्वविद्यालय में भाषा-विज्ञान के प्राध्यापक पद पर नियुक्त हुआ। नीत्शे को सैनिक जीवन के प्रति भी आकर्षण था। दो बार वह सैनिक बना परंतु दोनों बार उसे अपने पद से हटना पड़ा। पहली बार एक दुर्घटना में घायल होकर और दूसरी बार अस्वस्थ होकर। लाइपज़िग के विद्यार्थी जीवन में ही वह प्रसिद्ध संगतीज्ञ वेगेनर के घनिष्ठ संपर्क में आ चुका था और, साथ ही शोपेनहावर की पुस्तक \"\"संकल्प एवं विचार के रूप में विश्व\"\" से अपनी दर्शन संबंधी धारणाओं के लिए बल प्राप्त कर चुका था। नीत्शे और वेगेनर का संबंध, नीत्शे के व्यक्तित्व को समझने के लिए एक महत्वपूर्ण सूत्र की भाँति माना जाता है। 1879 ई. में अस्वस्थता के कारण नीत्शे ने प्राध्यापक पद से त्यागपत्र दे दिया। तत्पश्चात लगभग दस वर्षों तक वह स्वास्थ्य की खोज में स्थान स्थान भटकता फिरा; परंतु इसी बीच में उसने उन महान पुस्तकों की रचना की जिनके लिए वह प्रसिद्ध है। 1889 में उसे पक्षाघात का दौरा हुआ और मानसिक रूप से वह सदा के लिए विक्षिप्त हो गया। नीत्शे की मृत्यु के समय तक उसकी रचनाएँ प्रसिद्धि पा चुकी थीं।\n\nअतिमानव की अवधारणा नीत्शे के दर्शन का केन्द्रीय चिंतन है। नीत्शे का चिंतन उसके अपने समय की वैचारिक एवं सांस्कृतिक यथार्थता के प्रति एक बड़ी व्यापक एवं समृद्ध परंतु कुछ उलझी हुई प्रतिक्रिया है। वह ऐसे दर्शन की सृष्टि करना चाहता है जो सभी मूल्यों का पुनर्मूल्यीकरण कर सके। यूरोपीय संस्कृति के विभिन्न पक्षों की वह आलोचना करता है। अलोचना सूक्ष्म तथा मनावैज्ञानिक है और उसमें मौलिक एकता है। परंतु जिन प्रश्नों को उठाया गया है उनके विश्लेषण में क्रांतिकारी की सी बेसब्री और समाधान में एक पैगंबर का सा आत्मविश्वास है। मूल विचारों की विभिन्न पुस्तकों में पुनरावृत्ति हुई है, हालांकि यह पुनरावृत्ति थकावट नहीं उत्पन्न करती। उसकी अधिकतर पुस्तकें सूक्तियों में लिखी गई हैं, इससे यदि व्यंजना की प्रभावोत्पादकता बढ़ी है तो विचारों की अस्पष्टता भी बढ़ी है और नीत्शे यत्र तत्र अपना ही खंडन करता प्रतीत होता है।\n\nईसाई मत के परमार्थवाद, समाजवाद, सामाजिक प्रगति की नियतिवादी व्याख्या पर (चाहे वह हीगेल प्रदत्त इतिहासवादी हो या डार्विन द्वारा प्रतिपादित विकासवादी) तथा बेंथम और जे. एस. मिल के उपयोगितावाद पर नीत्शे कड़ा प्रहार करता है। प्रोटेस्टेंट पृष्ठभूमि तथा प्राचीन ग्रीक साहित्य के आरंभिक परिचय ने उसे इन विचार परंपराओं के विरोधी संस्कार दे दिए थे, परंतु कांट की ज्ञानमीमांसा, शोपेनहॉवर के चिंतन, जर्मन साहित्य तथा कला में व्याप्त स्वच्छंदतावाद (रोमांटिसिज़्म), तुलनात्मक नीतिशास्त्र तथा स्वयं विकासवाद ने उसके लिए दार्शनिक आधारभूमि का कार्य किया। कांट के अनुसार हम निज-रूप पदार्थों को नहीं जान सकते क्योंकि अनुभव के प्रदत्त ज्ञान बनने में ज्ञानेंद्रियों के तथा बुद्धि के नियमों से वे प्रतिबंधित हो जाते हैं तथा समस्त ज्ञान में अनुस्यूत होने के कारण ये नियम ही सर्वाभौम होते हैं। नीत्शे की व्याख्यानुसार ये नियम भी सर्वाभौम नहीं होते, वे स्वयं हमारी रुचियों से, मूल्यों एवं संकल्पों से, प्रतिबंधित होते हैं। 'हम सत्य को ही क्यों जानना चाहते हैं', \"\"क्यों नहीं असत्य, अनिश्चिता या अज्ञान को जानना चाहते?\"\" नीत्शे का उत्तर है- अनिश्चितता में हमें जीने की संभावना नहीं प्रतीत हाती। ज्ञान इस विश्व को व्यवस्थित, सुनियोजित एवं पूर्वानुमेय बनाता है। अत: हमारा ज्ञान और इसलिए यह विश्व हमारे \"जीने के संकल्प\" का परिणाम है। परंतु जीवन का अर्थ है आत्मसातीकरण, विस्तार तथा शक्ति का संकल्प\"। अत: \"शक्ति का संकल्प\" ही सार्वभौम सत्य है, यही हमारे ज्ञान के रूप को निर्मित करता है। शक्ति के संकल्प की धारणा ही अतिमानव की सृष्टि को प्रेरित करती है जो कि नीत्शे के चिंतन का आधार है।\n\nनैतिक या अनैतिक क्या है, इसका कोई वस्तुनिष्ठ मानदंड नहीं हो सकता। नैतिक वही है जो शक्ति के संकल्प की प्रबलता का परिणाम हो, अनैतिकता का निर्बलता का ही प्रकट रूप है। व्यक्तियों में \"शक्ति के संकल्प\" की \"मात्रा में भिन्नता के कारण समाज की रूपरेखा पिरामिड की भाँति होती है। नीत्शे ऊपर के व्यक्तियों को शासक तथा नीचे के व्यक्तियों को दास वर्ग को मानता है। दोनों वर्गों की स्वीकृत मूल्य-संरणी भिन्न भिन्न प्रकार की होती है। उच्च वर्ग के व्यक्तियों के जीवन-मूल्य उनके व्यक्तित्व की क्षमता तथा उसके उत्पन्न सहज जीवन के परिणाम होते हैं, पर निम्नवर्ग के मूल्य उच्च वर्ग के प्रति प्रतिक्रिया के परिणाम हैं। ईसाई मत तथा जनवाद से संबंधित मूल्यों को नीत्शे निम्न वर्ग के मूल्य मानता है। ये मूल्य निर्बल व्यक्तित्व की मानसिक ग्रंथियों के परिणाम हैं। इनमें श्रेष्ठ व्यक्तियों को भी नीचे घसीटने की कुचेष्टा है। प्रगाति के लिए नीत्शे उच्च वर्ग की मूल्यपरंपरा का स्थापित होना आवश्यक समझता है। हिंदू वर्ण-व्यवस्था भी कभी कभी उसे अपने आदर्श के अनुकूल प्रतीत होती है, एवं इसी आधार पर वह मनुस्मृति को बाइबिल से श्रेष्ठ ग्रंथ मानता है।\n\nमानव-व्यक्तित्व का विकास ही मानव की क्षमताओं को प्रकट करेगा, यह सिद्धांत नीत्शे के दर्शन की आत्मा है। मानव साधन है पृथ्वी पर अतिमानव के अवतरण का, परंतु यह अवतरण विकासवाद के अनुसार न होकर मानव के सक्रय एवं सावधान प्रयत्नों का परिणाम होगा। सहज जीवन और उसके लिए स्वेच्छा से अपनाया हुआ अनुशासन नीत्शे के आदर्श व्यक्ति की कसौटी है। व्यक्ति को रूढ़ियों का नहीं श्रेष्ठ पुरुषों का अनुकरण करना चाहिए। \"\"ईश्वर की मृत्यु हो गई है\"\" नीत्शे की प्रसिद्ध उक्ति है, परंतु इस उक्ति के द्वारा वह मूल्यों में शाश्वतवाद के अंत का तथा मानव-मन में व्याप्त अनास्था का निर्देश तो करना ही चाहता है। साथ ही वह यह भी स्पष्ट करना चाहता है कि श्रेष्ठ पुरुष ही अब मानव की सबसे बड़ी आशा है।\n\nनीत्शे की रचनाओं का दार्शनिक जगत पर व्यापक प्रभाव पड़ा। उसकी पुस्तक \"ज़रथुस्त्र की वाणी\" (Also sprach Zarathustra) विश्व की श्रेष्ठतम साहित्यिक कृतियों में गिनी जाती है। इसी प्रकार \"पुण्य और पाप के आगे\" (Jenseits von Gut und Bose) तथा \"मूल्यों की परंपरा\" (Zur Genealogie der Moral) दर्शन में नये मोड़ प्रस्तुत करती है।\n", "id": "56410", "title": "फ्रेडरिक नीत्शे"}
{"url": "https://hi.wikipedia.org/wiki?curid=56412", "text": "नरसी मेहता\n\nright|thumb|250px|नरसी मेहता\nनरसी मेहता (; 16वीं शती ई.) गुजराती भक्तिसाहित्य की श्रेष्ठतम विभूति थे। उनके कृतित्व और व्यक्तित्व की महत्ता के अनुरूप साहित्य के इतिहासग्रंथों में \"नरसिंह-मीरा-युग\" नाम से एक स्वतंत्र काव्यकाल का निर्धारण किया गया है जिसकी मुख्य विशेषता भावप्रवण कृष्णभक्ति से अनुप्रेरित पदों का निर्माण है। पदप्रणेता के रूप में गुजराती साहित्य में नरसी का लगभग वही स्थान है जो हिंदी में सूरदास का। वैष्णव जन तो तैणे कहिए जे पीड पराई जाणे रे' पंक्ति से आरंभ होनेवाला सुविख्यात पद नरसी मेहता का ही है। नरसी ने इसमें वैष्णव धर्म के सारतत्वों का संकलन करके अपनी अंतर्दृष्टि एवं सहज मानवीयता का परिचय दिया है। नरसी की इस उदार वैष्णव भक्ति का प्रभाव गुजरात में आज तक लक्षित होता है।\n\nपुष्टिमार्ग में नरसी को \"वधेयो\" माना जाता है पर नरसी किसी संप्रदाय से संबद्ध प्रतीत नहीं होते। उनकी भक्ति भागवताश्रित थी। अन्यान्य लीलाओं की अपेक्षा कृष्ण की रासलीला नरसी का विशेष प्रिय थी और भावात्मक तादात्म्य की स्थित में उन्होंने अपने को \"दीवटियो\" या दीपवाहक बनकर रास में भाग लेते हुए वर्णित किया है। वे गुजरात के सर्वाधिक लोकप्रि वैष्णव कवि हैं तथा लोककल्पना में उनके जीवन से संबद्ध किंवदंतियों एवं चमत्कारिक घटनाओं के प्रति सहज विश्वासभावना मिलती है।\n\nऐतिहासिक दृष्टि से नरसी मेहता के जीवनकाल का निश्चय एक समस्या रही है। उनकी \"हारमाला\" नामक कृति में दी गई तिथि सं. 1512 तथा वर्णित घटना से सिद्ध रा मांडलिक (सं. 1487 से 1528) की समकालीनता के आधार पर कुछ इतिहासकारों ने उन्हें 15वीं शती ई. में रखा और बहुत काल तक \"वृद्धमान्य समय\" (1414-81 ई.) निर्विवाद स्वीकृत किया जाता रहा परंतु; क.मा. मुंशी ने अनेक तर्क वितर्कों द्वारा उसे अतिशय विवादास्पद बना दिया। उनके अनुसार चैतन्य के प्रभाव के कारण नरसी मेहता का समय 1500-1580 ई. से पूर्व नहीं माना जा सकता। यद्यपि गुजराती के अनेकानेक मान्य विद्वानों ने इस विवाद में भाग लिया है तथापि वह अब भी प्राय: अनिर्णीत ही है। उनकी रचनाओं में जयदेव, नामदेव, रामानंद और मीरा का उल्लेख मिलता है।\n\nनरसी मेहता का जन्म जूनागढ़ के समीपवर्ती \"तलाजा\" नामक ग्राम में हुआ था और उनके पिता कृष्णदामोदर वडनगर के नागरवंशी कुलीन ब्राह्मण थे। उनका अवसान हो जाने पर बाल्यकाल से ही नरसी को कष्टमय जीवन व्यतीत करना पड़ा। एक कथा के अनुसार वे आठ वर्ष तक गूंगे रहे और किसी कृष्णभक्त साधु की कृपा से उन्हें वाणी का वरदान प्राप्त हुआ। साधु संग उनका व्यसन था। उद्यमहीनता के कारण उन्हें भाभी की कटूक्तियाँ सहनी पड़तीं और अंतत: गृहत्याग भी करना पड़ा। विवाहोपरांत पत्नी माणिकबाई से कुँवर बाई तथा शामलदास नामक दो संतानें हुई। कृष्णभक्त होने से पूर्व उनके शैव होने के प्रमाण मिलते हैं। कहा जाता है, \"गोपीनाथ\" महादेव की कृपा से ही उन्हें कृष्णलीला का दर्शन हुआ जिसने उने जीवन को सर्वथा नई दिशा में मोड़ दिया। गृहस्थ जीवन में चमत्कारिक रूप से अपने आराध्य की ओर से सहायता प्राप्त होने के अनेक वर्णन उनकी आत्मचरितपरक कई रचनाओं में उपलब्ध होते हैं। \n\nइसी तरह भगवान ने कई बार नरसीला की मदत की। इनमें \"हुंडी\", \"झारी\", \"मामेरु\" और \"हार\" का प्रसंग सर्वप्रमुख है। \"ढेढ\" प्रसंग भी नरसी की जीवनी में यथेष्ट महत्व रखता है क्योंकि उसके फलस्वरूप उनका सामाजिक बहिष्कार कर दिया गया। वे स्त्री और शूद्र को भक्ति का अधिकारी समझते थे जिसके कारण समस्त नागर जाति उनसे क्षुब्ध हो गई थी। नरसी ने अपनी अंतर्वृत्ति का बाह्य प्रभावों से कुंठित नहीं होने दिया। यह उनके व्यक्तित्व की सबसे बड़ी विशेषता है।\n\nआप घर के काम काज में बिलकुल भी ध्यान नहीं देते थे। सारा समय कृष्ण भक्ति में ही लगे रहते। आप के भाई ने आप की शादी मानेकबाई से कार दी ताकि आप घर की जिम्मेदारी सँभालने लगें, लेकिन शादी से भी नरसिंह को कोई फरक नहीं पडा। \n\nनरसिंह मेहता की भाभी आप को बहुत भला बुरा कहती थी। एक दिन भाभी की बातों से तंग आकर आप जंगल चले गए और बिना खाए पिये ७ दिन तक शिवजी के मंदिर में आराधना की। भगवान शिव एक साधु के रूप में प्रगट हुए। नरसिंह जी के अनुरोध पर भगवान शिव आप को वृन्दावन में रास लीला दिखाने को ले गए। आप रास लीला देखते हुए इतने खो गए की मशाल से अपना हाथ जला बेठे। भगवान कृष्ण ने अपने स्पर्श से हाथ पहले जैसा कर दिया और नरसिंह जी को आशीर्वाद दिया। घर आकर आप ने भाभी का धन्यवाद किया। \n\nएक समय नरसिंह और उनके भाई तीर्थ यात्रा पर जाते समय एक जंगल में से गुजर रहे थे। दोनों बहुत थक चुके थे और भूख भी बहुत लगी थी। कुछ दुरी पर एक गाँव दिखाई दिया। उस गाँव के कुछ लोग इन दोनों के पास आये और कहा की अगर आप कहें तो हम आप के लिये खाना ले आते हैं, पर लेकिन हम शुद्र (नीच) जाती के हैं। नरसिंह जी ने उन्हें कहा की सभी परमेश्वर की संतान हैं आप तो हरि के जन हैं मुझे आप का दिया भोजन खाने में कोई आपत्ति नहीं। नरसिंह ने खुशी से भोजन खाया लेकिन उनके भाई ने भोजन खाने से इनकार कार दिया। चलने से पहले नरसिंह जब गाँव वालों का धन्यवाद करने के लिये उठे तो उन्हें कहीं भी गाँव नजर नहीं आया। \n\nआचार्य श्री गरीब दास महाराज जी ने भक्त माल में नरसिंह मेहता जी के साथ हुए दो घटनाओं का वर्णन किया है। \n\nआये हैं साधु नरसीला के पास। हुंडी करो नै नरसीला जो दास ॥ ५५ ॥\n\nपांच सौ रूपये जो दीन्हें जो रोक। करो बेग हुंडी द्वारा नाथ पोष ॥ ५६ ॥\n\nसड़ सड़ लिखी बेग कागज मंगाय। टीके दिया शाह सांवल चढाय ॥ ५७ ॥\n\nद्वारा नगर बीच पौहंचे हैं संत। पाया न सांवल लिया है जु अंत ॥ ५८ ॥\n\nद्वारा नगर के जु बोले बकाल। नहीं शाह सांवल नरसीला घर घाल ॥ ५९ ॥\n\nकरी है जु करुणा अबरना आनंद। भये शाह सांवल जो साहिब गोविन्द ॥ ६० ॥\n\nचिलकी करारे हजारे हजार। दिने दुचंद जो सांवल मुरार ॥ ६१ ॥\n\nदोहरी कलम टांक बहियां बिनोद। भये शाह सांवल नरसीला प्रमोध ॥ ६२ ॥\n\nचौरे गिने बेग पल्ला बिछाय। देखैं द्वारा नगर के सकल शाह ॥ ६३ ॥\n\nखरचे खाये संतौं किन्हें मुकाम। द्वारा नगर बीच दीन्हें जु दाम ॥ ६४ ॥\n\nसांवल शाह संतौं से किन्हा बसेख। नरसीला से बन्दगी हुंडी ध्यों अनेक ॥ ६५ ॥\n\nपहली नरसीला नै दीन्हा भंडार। पीछे सांवल शाह पौहंचे पुकार ॥ ६६ ॥\n\nएक बार द्वारका को जाने वाले कुछ साधु नरसिंह जी के पास आये और उन्हें पांच सौ रूपये देते हुए कहा की आप काफी प्रसिद्ध व्यक्ति हो आप अपने नाम की पांच सौ रुपयों की हुंडी लिख कर दे दो हम द्वारका में जा कर हुंडी ले लेंगे। पहले तो नरसिंह जी ने मना करते हुए कहा की मैं तो गरीब आदमी हूँ, मेरे पहचान का कोई सेठ नहीं जो तुम्हे द्वारका में हुंडी दे देगा, पर जब साधु नहीं माने तो उन्हों ने कागज ला कर पांच सौ रूपये की हुंडी द्वारका में देने के लिये लिख दी और देने वाले (टिका) का नाम सांवल शाह लिख दिया।\n\nद्वारका नगरी में पहुँचने पर संतों ने सब जगह पता किया लेकिन कहीं भी सांवल शाह नहीं मिले। सब कहने लगे की अब यह हुंडी तुम नरसीला से हि लेना। \n\nउधर नरसिंह जी ने उन पांच सौ रुपयों का सामान लाकर भंडारा देना शुरू कर दिया। जब सारा भंडारा हो गाया तो अंत में एक वृद्ध संत भोजन के लिये आए। नरसिंह जी की पत्नी ने जो सारे बर्तन खाली किये और जो आटा बचा था उस की चार रोटियां बनाकर उस वृद्ध संत को खिलाई। जैसे ही उस संत ने रोटी खाई वैसे ही उधर द्वारका में भगवान ने सांवल शाह के रूप में प्रगट हो कर संतों को हुंडी दे दी। \n\nआचार्य जी अन्न्देव की छोटी आरती में भी इस बात का प्रमाण देते हैं। जैसे\n\nरोटी चार भारजा घाली, नरसीला की हुंडी झाली। \n\nसांवल शाह एक सेठ का भेष बनाकर संतों के सामने आए। और भरे चौक में संतों को हुंडी के रूपये दिये। द्वारका के सभी सेठ देखते ही रह गये। \n\nबेटी नरसीला की भेली चढ़ाय। चालो पिता तेरी ध्योती का व्याह ॥ ६७ ॥\n\nमैं निर्धन भिखारी नहीं मेरै दाम। आऊंगा बेटी मैं सुमरुन्गा राम ॥ ६८ ॥\n\nनरसीला खाली गये पल्ला झार। आगे खरी एक समधनि उजार ॥ ६९ ॥\n\nभातई आये हैं जो धी के पिता। करुवे के घाल्या जु हम कूं बता ॥ ७० ॥\n\nसमधनि कहै सखियों मैं सुनाय। दो भाठे घाले हैं करुवे पिताय ॥ ७१ ॥\n\nनरसीला सुनि कर जो हुये आधीन। लज्जा राखो मेरे साहिब प्रबीन ॥ ७२ ॥\n\nआये विश्वम्भर जो गाडे लदाय। ल्याये माल मुक्ता जो कीन्ही सहाय ॥ ७३ ॥ \n\nसुहे जरीबाब मसरू अपार। गहना सुनहरी और मोती हजार ॥ ७४ ॥\n\nहीरे हरी भांति लाली सुरंग। चाहै सु देवै छुटी धार गंग ॥ ७५ ॥\n\nनगदी और जिनसी खजानें मौहर। उतरैं जरीबाब झीनी दौहर ॥ ७६ ॥\n\nचुन्नरी चिदानन्द ल्याये अनूप। झालर किनारी जरीदार सरूप ॥ ७७ ॥\n\nसमधनि सुलखनी खरी है जु पास। भरे भात नरसी जो हीर्यों निवास ॥ ७८ ॥\n\nघोरे तुरंगम दिये हैं जो दान। अरथ बहल पालकी किये हैं कुर्बान ॥ ७९ ॥\n\nकलंगी रु झब्बे सुनहरी हमेल। हीरे जड़ाऊँ मोती रंगरेल ॥ ८० ॥\n\nनरसी अरसी है समुद्र में सिर। गैबी खजाने अमाने जो चीर ॥ ८१ ॥\n\nभाठे परे दोय धूं धूं धमाक। देखें दुनी चिश्म खौलै जो आंख ॥ ८२ ॥\n\nचांदी सोने के हैं भाठे जु दोय। समधनि लिया मुख उलटाई गोय ॥ ८३ ॥\n\nभेली – गुड की डली (शगुन के तोर पर दी जाती थी। जैसे आज कल कार्ड के साथ मिठाई का डिब्बा देते है।)\n\nसमधनि – कुडमनी (बेटी/बेटे की साँस)\n\nभातई – मामा\n\nभात – नानकशक (लड़की या लड़के के विवाह में नाना / मामा की तरफ से दि जाने वाली सामग्री)\n\nकरुवे – कन्यादान\n\nभाठे – मिट्टी के ठेले या बर्तन,\n\nएक समय नरसिंह की ध्योती की शादी थी। नरसिंह की लड़की उन्हें शगुन के तोर पर गुड देते हुए बोली की पिता जी आप ने शादी में जरुर आना है। नरसिंह बहुत गरीब थे उन्होंने कहा की बेटी मेरे पास तो शादी में देने के लिये कुछ भी नहीं है। मैं आ जाऊंगा लेकिन भगवान का नाम ही लूँगा। जब नरसिंह जी ध्योती की शादी में पहुंचे तो किसी स्त्री ने उन की समधनि ने पूछा की लड़की के मामा और नाना में आये है, उन्होंने कन्यादान में क्या दिया है। आगे से समधनि ने मजाक में कह दिया की दो भाठे दिये हैं।\n\nयह सुन कर नरसिंह शर्मिंदा हो गये और भगवान को याद कर उन्हें उसकी इज्जत बचाने को कहने लगे। तभी भगवान बैल गाडी लाद कर सामान की लाए। भगवान लड़की के लिये लाल सूट, चुनरी, विवाह की सारी जरी (कपडे), गहना, मोती, हीरे, घोड़े, पालकी तथा अनेक तरह के उपहार ले कर आए। नरसिंह जी ने खुशी खुशी भात (नानकशक) दिया। तभी दोनों भाठे धूं धूं कर टूट गये और सभी देख कर हैरान रह गये की दोनों भाठे सोने और चांदी से भरे थे। और इस तरह भगवान ने अपार सामग्री देकर अपने प्रिय भगत नरसिंह की लाज रख ली। \n\nविषय और वस्तु की दृष्टि से नरसी की समस्त रचनाएँ मुख्यत: दो वर्गों में रखी जा सकती हैं। प्रथम वर्ग में \"सामलदासनो विवाह\" तथा \"हारमाला\" की गणना की जाएगी। इनमें कवि ने अपने जीवन की किसी अलौकिक घटना का वर्णन किया है। दूसरे वर्ग में निम्नलिखित नौ रचनाएँ आती हैं जिनकी सृष्टि पूर्णतया कृष्णचरित को आलंबन मानकर की गई है-\n\n1. सुरत संग्राम\n\n2. गोविंदगमन\n\n3. चातुरीछब्बीसी\n\n4. चातुरी षोडशी\n\n5. दाणलीला\n\n6. सुदामाचरित\n\n7. राससहस्त्रपदी\n\n8. श्रृंगारमाला\n\n9. बाललीला\n\nइनके अतिरिक्त कुछ प्रकीर्णक पद \"हींडोलाना पदो\", \"भक्तिज्ञानानां पदो\" \"कृष्णजन्मसमेनां पदो\", \"कृष्णजन्मबधाईनां पदो\" तथा \"वसंतनां पदो\" नाम से संगृहीत मिलते हैं। इनसे ज्ञात होता है कि श्रृंगारिक प्रकृतिवर्णन, वात्सल्य भाव तथा ज्ञानप्रधान भक्ति की ओ नरसी की विशेष प्रवृत्ति थी। पूर्वोक्त सभी रचनाएँ नरसिंह मेहता कृत \"काव्यसंग्रह\" नाम से एक साथ प्रकाशित हो चुकी हैं। इसके अतिरिक्त इनका प्रकाशन \"बृहत् काव्यदोहन\" \"प्राचीन काव्य त्रैमासिक\" तथा \"प्राचीन काव्य सुधा\" आदि में भी हुआ है। मुंशी द्वारा उल्लिखित \"नागदमन\" और \"मानलीला\" शीर्षक रचनाएँ स्वतंत्र कृतियाँ न होकर विषय विशेष के पदसंग्रह मात्र हैं। के.का. शास्त्री ने हस्तलिखित ग्रंथों की शोध के आधार पर और भी अनेक कृतियों का नामोल्लेख किया है जिनमें अधिकांश पदसंग्रह मात्र हैं। \"सूरत संग्राम\" और \"गोविंदगमन\" नाम रचनाओं की प्रामाणिकता संदिग्ध मानी जाती है।\n\n", "id": "56412", "title": "नरसी मेहता"}
{"url": "https://hi.wikipedia.org/wiki?curid=56413", "text": "धूपावरण\n\nधूपावरण या धूप आवरण (सनस्क्रीन) जिसे धूपरोधी (सनब्लॉक) या धूपताम्र (सनटैन) लोशन के रूप में भी जाना जाता है एक, लोशन, स्प्रे, श्लेष (जेल) आदि प्रकार का एक स्थानिक उत्पाद है जो सूर्य के पराबैंगनी (यूवी) विकिरण को अवशोषित या परावर्तित करके त्वचा की धूप से रक्षा करता है।\n", "id": "56413", "title": "धूपावरण"}
{"url": "https://hi.wikipedia.org/wiki?curid=56414", "text": "नलकूप\n\nनलकूप (ट्यूबवेल्ल) शब्द स्वयं यह स्पष्ट करता है कि नल के द्वारा एक कूप का सृजन हुआ है। जब धातुके नल को जमीन में इतना धसा देते हैं कि वह जलस्तर तक पहुँच जाय तो इस प्रकार नलकूप का निर्माण होता है। नलकूपों पर मशीन-चालित पम्प लगाकर उनसे पानी निकाला जाता है और उसे पीने के काम में या सिचाई के काम में लिया जाता है। \n\nवैसे कूप अथवा कुएँ, पृथ्वी को खोदकर बनाए जाते रहे हैं और कहीं-कहीं उनमें सीढ़ियाँ लगाकर \"बावली\" का रूप भी दिया जाता रहा है। ऐसे कुँए विशेषकर उन्हीं स्थलों में बनाए जाते हैं जहाँ भूगर्भ में ऐसे रेतीले स्रोत हों जिनमें पानी मिल सके। ये स्रोत भी जलप्लावित हों और इतनी गहराई पर न हों कि सामान्य खुदाई द्वारा उन तक पहुँचना असंभव हो अथवा उन तक पहुँचने के लिए किसी चट्टान या कंकड़ों के स्तर को पार करना पड़े।\n\nइधर वर्तमान युग में जब नलों का, विशेषकर धातु के नलों का बनना संभव हो सका है तब फिर ऐसे जलस्रोतों तक पहुँचना भी संभव हुआ जिन तक साधारणतया खुदाई द्वारा पहुँच नहीं सकते। अब तो पृथ्वी की सतह से ही नलों को पृथ्वी में गलाने से जलस्तरों तक पहुँचना आसान हो गया है। इसी प्रकार नलकूपों का बनना प्रारंभ हुआ। एक त्रिपाद लगाकर पृथ्वी में ठोंक ठोंककर \"वोकी\" द्वारा नल गलाया जाता है। जब पानी तक नल पहुँच जाता है तब उसमें एक छोटे व्यास का नल बड़े व्यास के नल के अंदर उतारा जाता है। इस छोटे नल के निचले सिरे पर जाली लगा दी जाती है जिसमें होकर पानी नल में आ सके। इस नल के ऊपर हाथ से चलनेवाला पंप लगा दिया जाता है। इस प्रकार सामान्य घरेलू नलकूप बन जाता है। ये सर्वत्र ही प्रयोग में आते हैं।\n\nजब अधिक मात्रा में जल निकालने की आवश्यकता हुई जैसे बड़ी जलप्रदाय योजनाओं के लिए अथवा भूसिंचन या अन्य उद्योगों के लिए, तब नलकूपों का विस्तार करने की योजना में अत्यधिक विकास हुआ। बड़े बड़े नलकूपों के निर्माण के लिए यह आवश्यक होता है कि पहले पृथ्वी में एक बड़े नल के द्वारा अथवा अन्य साधनों द्वारा गहरा गोल छिद्र किया जाए और उस छिद्र से इसका अनुमान किया जाए कि ऐसे कितने स्तर मिलते हैं जो जलप्लावित हैं और उनकी मोटाई कितनी है। उदाहरण के लिए, एक सामान्य सिंचाई के नलकूप के लिए उत्तर प्रदेश के गंगा-यमुना-दोआब में पहले दस या आठ इंच परिधि का 300, 350 या 400 फुट गहरा छिद्र किया जाता है। छिद्र करते समय यह अनुमान किया जाता है कि किस प्रकार के स्तरों को भेदकर छिद्र गया है और उनसे निकाले हुए नमूनों की परीक्षा पर यह निर्णय किया जाता है कि उनके कौन से स्तर जल से भरे हो सकते हैं। यदि लगभग 100 फुट का ऐसा स्तर मिल जाता है तो अच्छी मात्रा में उस छिद्र से जल प्राप्त होने की आशा की जाती है। वैसे पानी मिल सकने की मात्रा का अनुमान तो पानी निकालने पर ही किया जा सकता है किंतु बहुत सी बातें इस संबंध में अनुभव के ऊपर ही निर्भर करती हैं।\n\nजलप्लावित बालू का जो स्तर मिलता है उसमें जाली डाली जा सकती है। यह जाली छिद्रदार नलों के ऊपर मढ़ी होती है और जिसमें होकर पानी नलकूप के अंदर प्रवेश करता है। इन जालियों की बनावट कई तरह की होती है। कुछ ताँबे के तारों की बनी होती है, कुछ पीतल की चद्दरों में खांचे बनाकर तैयार की जाती हैं। कहीं-कहीं छिद्रदार नल के ऊपर नारियल की रस्सी लपेटकर जाली की जगह प्रयोग किया जाता है। ये सब साधन इसलिए प्रयुक्त किए जाते हैं कि स्वच्छ पानी छनकर नलकूप के अंदर आ सके और वहाँ से पंपों द्वारा उसे ऊपर निकाला जा सके।\n\nनलकूप में जल छानने की एक नई प्रणाली यह भी है कि छिद्रदार नल नलकूप में उतार दिए जाते हैं और उनके चारों ओर बजरी भर दी जाती है जो जाली का काम करती है और केवल स्वच्छ जल को नलकूप में आने देती है।\n\nनलकूप के चारों ओर स्थित बालू के कणों का पानी के साथ बहकर आना या न आना नलकूप में पानी के आने की गति के ऊपर निर्भर करता है। वैसे तो नलकूप बनाने के समय ही इस मात्रा तक पानी निकाल दिया जाता है कि आस पास के निकलनेवाले बालू के कण बाहर निकल जाएँ और एक स्थायी स्थिति सी नलकूप के चारों ओर पैदा हो जाए जिससे पानी के निकास के साथ रेत न आ सके। इसे नलकूप का विकास कहते हैं।\n\nनलकूप की निर्माणविधि में बहुत से सुधार होते जा रहे हैं। पृथ्वी के अंदर छिद्र करने के लिए तरह-तरह की मशीनें प्रयोग में लाई जाती हैं। इन मशीनों के द्वारा नलकूपों के निर्माण में सहायता ही नहीं मिलती, वरन् काम भी जल्दी हो जाता है। कहीं कहीं नल के बिना भी पृथ्वी में छिद्र किए जाते हैं और साथ ही साथ उनको चिकनी मिट्टी के विलयन से पक्का सा कर दिया जाता है। फिर उसमें नलकूप के नल उतार दिए जाते हैं।\n\nयदि कहीं चिकनी मिट्टी का अच्छा मोटा स्तर मिल जाता है और फिर उसके नीचे अच्छा जलप्लावित रेत का स्तर हो तो \"गर्त\" (Cavity) नलकूप भी बनाए जा सकते हैं। इसमें ऐसा होता है कि रेत बाहर निकल जाने पर चिकनी मिट्टी के स्तर के नीचे एक गर्त बन जाता है, जिसमें पानी आता रहता है और इसे नलकूप के पंप द्वारा बाहर निकाला जाता है।\n\nनलकूपों से पानी निकालने के लिए कई प्रकार के पंप प्रयोग में लाए जाते हैं। पहले पहल अपकेंद्री पंप (centrifugal pump) लगाए गए थे, जिनके द्वारा पानी सीमित ऊँचाई तक ही उठाया जा सकता था। अब टरबाइन टाइप बोर होल (turbine type-bore hole) पंप का प्रचार बढ़ गया है। इन पंपों द्वारा पानी बहुत उँचाई तक उठाया जा सकता है। इसके अतिरिक्त निमज्जनीय पंप (submersible pump) भी इस्तेमाल किए जाते हैं। ये पंप और मोटर दोनों पानी के अंदर डूबे रहते हैं। इनके निकालने और लगाने में बड़ी सुविधा रहती है।\n\nनलकूपों के संबंध में विशेष उल्लेखनीय बात यह है कि नलकूपों द्वारा भूगर्भ से पानी कभी-कभी बड़ी मात्रा में निकाल लिया जाता है। भूगर्भ में पानी की मात्रा सीमित ही होती है और उसका वार्षिक निर्गम भी सीमित रहता है। जितना पानी प्रति वर्ष भूगर्भ में प्रवेश करता है यदि उससे अधिक पानी नलकूपों द्वारा भूगर्भ से निकाला जाता है तो उससे भूगर्भ का जलतल नीचा हो जाता है और कभी-कभी उसका बड़ा दुष्परिणाम होता है।\n\nउत्तरी अमरीका के पश्चिमी तट पर कैलिफॉर्निया प्रदेश में उद्योग तथा कृषि के लिए इतने अधिक नलकूप बना दिए कि भूगर्भ का जलतल इतना नीचा हो गया कि समुद्र का खरा जल भूगर्भ के जलतल में आ मिला और सारा जलस्रोत खराब हो गया। अत: नलकूप से पानी निकालने के पूर्व इस बात की परीक्षा की आवश्यकता होती है कि किसी क्षेत्र में इतने नलकूप न लग जाएँ कि भूगर्भं में स्थित जलतल पर उसका दुष्परिणाम पहुँचे। वैसे, ऐसे स्थलों पर ऐसी व्यवस्था की जाती है कि भूगर्भ में जल का प्रवेश अधिकाधिक हो सके।\n\nभूगर्भ के अंदर स्थित जलस्रोतो का अनुमान कर सकना कठिन कार्य हो जाता है, अत: नलकूपों के विस्तार की सीमा निर्धारित करना भी कठिन हो जाता। कहीं कहीं युगों के संचित जल को हम नलकूपों द्वारा बाहर निकालकर उपयोग में ले जाते हैं और फिर भूगर्भ में जल कम हो जाने पर कठिनाई का सामना करना पड़ता है। अत: नलकूपों के विस्तार में सतर्कता की अवश्यकता होती है।\n\nजितने समय नलकूपों द्वारा जल निकाला जाता है, उतने समय आस-पास के साधारण कुओं में जलतल नीचा हो जाता है और कहीं-कहीं कुएँ बिलकुल सूख जाते हैं। इस संबंध में अन्वेषण करने से ज्ञात हुआ है कि नलकूप के चारों ओर जलतल गिराव की कीप (Cone of depression) के रूप में पानी का स्तर हो जाता है अत: जो साधारण कुएँ इस कीप के अंदर आ जाते हैं उनमें जलतल गिर जाता है।\n\nइस अन्वेषण से इस बात का पता भी लग जाता है कि कितनी दूरी पर कितने बड़े नलकूप बनाए जा सकते हैं अथवा उनके संचालन की क्या प्रणाली रखी जाए जिससे आपस में पानी की छीना झपटी न हो। यदि यह सतर्कता न बरती जाए तो जलस्तर पर बुरा प्रभाव पड़ सकता है तथा नलकूपों को भी क्षति पहुँच सकती है।\n\nवैसे, जहाँ भी भूगर्भ में जल मिल सकने की संभावना है, नलकूप बड़ी संख्या में सब जगह बनते जा रहे हैं। नलकूपों द्वारा बहुत से क्षेत्रों में कृषि और उद्योग में बड़ी प्रगति हुई है। पहले नलकूप भाप इंजन या तैल इंजन द्वारा चलाए जाते थे किंतु अब बिजली के द्वारा चलाने का प्रचार बढ़ रहा है, क्योंकि नलकूपों द्वारा अच्दे परिमाण में स्वच्छ जल आवश्यकता के अनुकूल हर समय मिल सकता है।\n", "id": "56414", "title": "नलकूप"}
{"url": "https://hi.wikipedia.org/wiki?curid=56415", "text": "नाना साहेब\n\nनाना साहेब (जन्म १८२४ - १८५७ के पश्चात से गायब) सन १८५७ के भारतीय स्वतन्त्रता के प्रथम संग्राम के शिल्पकार थे। उनका मूल नाम 'धोंडूपंत' था। स्वतंत्रता संग्राम में नाना साहेब ने कानपुर में अंग्रेजों के विरुद्ध विद्रोहियों का नेतृत्व किया।\n\n(धूंधूपंत) नाना साहब ने सन् 1824 में वेणुग्राम निवासी माधवनारायण राव के घर जन्म लिया था। इनके पिता पेशवा बाजीराव द्वितीय के सगोत्र भाई थे। पेशवा ने बालक नानाराव को अपना दत्तक पुत्र स्वीकार किया और उनकी शिक्षा दीक्षा का यथेष्ट प्रबंध किया। उन्हें हाथी घोड़े की सवारी, तलवार व बंदूक चलाने की विधि सिखाई गई और कई भाषाओं का अच्छा ज्ञान भी कराया गया।\n\n28 जनवरी सन् 1851 को पेशवा का स्वर्गवास हो गया। नानाराव ने बड़ी शान के साथ पेशवा का अंतिम संस्कार किया। दिवंगत पेशवा के उत्तराधिकार का प्रश्न उठा। कंपनी के शासन ने बिठूर स्थित कमिश्नर को यह आदेश दिया कि वह नानाराव को यह सूचना दे कि शासन ने उन्हें केवल पेशवाई धन संपत्ति का ही उत्तराधिकारी माना है न कि पेशवा की उपाधि का या उससे संलग्न राजनैतिक व व्यक्तिगत सुविधाओं का। एतदर्थ पेशवा की गद्दी प्राप्त करने के संबंध में व कोई समारोह या प्रदर्शन न करें। परंतु महत्वाकांक्षी नानाराव ने सारी संपत्ति को अपने हाथ में लेकर पेशवा के शस्त्रागार पर भी अधिकार कर लिया। थोड़े ही दिनों में नानाराव ने पेशवा की सभी उपाधियों को धारण कर लिया। तुरंत ही उन्होंने ब्रिटिश सरकार को आवेदनपत्र दिया और पेशवाई पेंशन के चालू कराने की न्यायोचित माँग की। साथ ही उन्होंने अपने वकील के साथ खरीता आदि भी भेजा जो कानपूर के कलेक्टर ने वापस कर दिया तथा उन्हें सूचित कराया कि सरकार उनकी पेशवाई उपाधियों को स्वीकार नहीं करती। नानाराव धूंधूपंत को इससे बड़ा कष्ट हुआ क्योंकि उन्हें अनेक आश्रितों का भरण पोषण करना था। नाना साहब ने पेंशन पाने के लिए लार्ड डलहौजी से लिखापढ़ी की, किंतु जब उसने भी इन्कार कर दिया तो उन्होंने अजीमुल्ला खाँ को अपना वकील नियुक्त कर महारानी विक्टोरिया के पास भेजा। अजीमुल्ला ने अनेक प्रयत्न किए पर असफल रहे। लौटते समय उन्होंने फ्रांस, इटली तथा रूस आदि की यात्रा की। वापस आकर अजीमुल्ला ने नाना साहब को अपनी विफलता, अंग्रेजों की वास्तविक परिस्थिति तथा यूरोप के स्वाधीनता आंदोलनों का ज्ञान कराया।\n\nनानाराव धूंधूपंत को अंग्रेज सरकार के रुख से बड़ा कष्ट हुआ। वे चुप बैठनेवाले न थे। उन्होंने इसी समय तीर्थयात्रा प्रारंभ की। नाना साहब का इस उमर में तीर्थयात्रा पर निकलना कुछ रहस्यात्मक सा जान पड़ता है। सन् 1857 में वह काल्पी, दिल्ली तथा लखनऊ गए। काल्पी में आपने बिहार के प्रसिद्ध कुँवर सिंह से भेंट की और भावी क्रांति की कल्पना की। जब मेरठ में क्रांति का श्रीगणेश हुआ तो नाना साहब ने बड़ी वीरता और दक्षता से क्रांति की सेनाओं का कभी गुप्त रूप से और कभी प्रकट रूप से नेतृत्व किया। क्रांति प्रारंभ होते ही उनके अनुयायियों ने अंग्रेजी खजाने से साढ़े आठ लाख रुपया और कुछ युद्धसामग्री प्राप्त की। कानपुर के अंग्रेज एक गढ़ में कैद हो गए और क्रांतिकारियों ने वहाँ पर भारतीय ध्वजा फहराई। सभी क्रांतिकारी दिल्ली जाने को कानपुर में एकत्र हुए। नाना साहब ने उनका नेतृत्व किया और दिल्ली जाने से उन्हें रोक लिया क्योंकि वहाँ जाकर वे और खतरा ही मोल लेते। कल्यानपुर से ही नाना साहब ने युद्ध की घोषणा की। अपने सैनिकों का उन्होंने कई टुकड़ियों में बाँटा। जब सब अंग्रेज कानपुर के सतीचौरा घाट से नावों पर जा रहे थे तो क्रांतिकारियों ने उनपर गोलियाँ चलाईं और उनमें से बहुत से मारे गए। अंग्रेज इतिहासकार इसके लिए नाना के ही दोषी मानते हैं परंतु उसके पक्ष में यथेष्ट प्रमाण नहीं मिलता।\n\n1 जुलाई 1857 को जब कानपुर से अंग्रेजों ने प्रस्थान किया तो नाना साहब ने पूर्ण् स्वतंत्रता की घोषणा की तथा पेशवा की उपाधि भी धारण की। नाना साहब का अदम्य साहस कभी भी कम नहीं हुआ और उन्होंने क्रांतिकारी सेनाओं का बराबर नेतृत्व किया। फतेहपुर तथा आंग आदि के स्थानों में नाना के दल से और अंग्रेजों में भीषण युद्ध हुए। कभी क्रांतिकारी जीते तो कभी अंग्रेज। तथापि अंग्रेज बढ़ते आ रहे थे। इसके अनंतर नाना साहब ने अंग्रेजों सेनाओं को बढ़ते देख नाना साहब ने गंगा नदी पार की और लखनऊ को प्रस्थान किया। नाना साहब एक बार फिर कानपूर लौटे और वहाँ आकर उन्होंने अंग्रेजी सेना ने कानपुर व लखनऊ के बीच के मार्ग को अपने अधिकार में कर लिया तो नाना साहब अवध छोड़कर रुहेलखंड की ओर चले गए। रुहेलखंड पहुँचकर उन्होंने खान बहादुर खान् को अपना सहयोग दिया। अब तक अंग्रेजों ने यह समझ लिया था कि जब तक नाना साहब पकड़े नहीं जाते, विप्लव नहीं दबाया जा सकता। जब बरेली में भी क्रांतिकारियों की हार हुई तब नाना साहब ने महाराणा प्रताप की भाँति अनेक कष्ट सहे परंतु उन्होंने फिरंगियों और उनके मित्रों के संमुख आत्मसमर्पण नहीं। अंग्रेज सरकार ने नाना साहब को पकड़वाने के निमित्त बड़े बड़े इनाम घोषित किए किंतु वे निष्फल रहे। सचमुच नाना साहब का त्याग एवं स्वातंत्र्य, उनकी वीरता और सैनिक योग्यता उन्हें भारतीय इतिहास के एक प्रमुख व्यक्ति के आसन पर बिठा देती है।\n", "id": "56415", "title": "नाना साहेब"}
