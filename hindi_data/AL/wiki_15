{"url": "https://hi.wikipedia.org/wiki?curid=436647", "text": "बारहमासा\n\nबारहमासा मूलत: विरह प्रधान लोकसंगीत है। वह पद्य या गीत जिसमें बारह महीनों की प्राकृतिक विशेषताओं का वर्णन किसी विरही या विरहनी के मुँह से कराया गया हो। \n\nवर्ष भर के बारह मास में नायक-नायिका की श्रृंगारिक विरह एवं मिलन की क्रियाओं के चित्रण को बारहमासा नाम से सम्बोधित किया जाता है। श्रावण मास में हरे-भरे वातावरण में नायक-नायिका के काम-भावों को वर्षा के भींगते हुए रुपों में, ग्रीष्म के वैशाख एवं जयेष्ठ मास की गर्मी में पंखों से नायिका को हवा करते हुए नायक-नायिकाओं के स्वरुप आदि उल्लेखनीय है।\n\nजब किसी स्त्री का पति परदेश चला जाता है और वह दुखी मन से अपने सखी को बारह महीने की चर्चा करती हुई कहती है कि पति के बिना हर मौसम व्यर्थ है। इस गीत में वह अपनी दशा को हर महीने की विशेषता के साथ पिरोकर रखती है।\n\nहिन्दी में मलिक मोहम्मद जायसी कृत पद्मावत में 'नागमती वियोग-वर्णन' बारहमासा का प्रसिद्ध उदाहरण है।\n\nअगहन दिवस घटा निसि बाढी। दूभर रैनि जाइ किमि काढी॥ \nअब यहि बिरह दिवस भा राती। जरौं बिरह जस दीपक बाती॥ \nकाँपै हिया जनावै सीऊ। तो पै जाइ होइ सँग पीऊ॥ \nघर-घर चीर रचे सब का। मोर रूप रंग लेइगा ना॥ \nपलटि न बहुरा गा जो बिछाई। अबँ फिरै फिरै रँग सोई॥ \nबज्र-अगिनि बिरहिनि हिय जारा। सुलुगि-सुलुगि दगधै होइ छारा॥ \nयह दु:ख-दगध न जानै कंतू। जोबन जनम करै भसमंतू॥ \nपिउ सों कहेहु संदेसडा हे भौरा! हे काग! \nजो घनि बिरहै जरि मुई तेहिक धुवाँ हम्ह लाग॥ \n\nपूस जाड थर-थर तन काँपा। सूरुज जाइ लंकदिसि चाँपा॥ \nबिरह बाढ दारुन भा सीऊ। कँपि-कँपि मरौं लेइ-हरि जीऊ ॥ \nकंत कहा लागौ ओहि हियरे। पंथ अपार सूझ नहिं नियरे॥ \nसौंर सपेती आवै जूडी। जानहु सेज हिवंचल बूडी॥ \nचकई निसि बिछुरै दिन मिला। हौं दिन रात बिरह कोकिला॥ \nरैनि अकेलि साथ नहिं सखी। कैसे जियै बिछोही पँखी॥ \nबिरह सचान भयउ तन जाडा। जियत खाइ और मुए न छाँडा॥ \nरकत ढुरा माँसू गरा हाड भएउ सब संख। \nधनि सारस होइ ररि मुई आई समेटहु पंख॥ \n\nलागेउ माघ परै अब पाला। बिरहा काल भएउ जड काला॥ \nपहल-पहल तन रुई जो झाँपै। हहरि-हहरि अधिकौ हिय काँपै॥ \nनैन चुवहिं जस माहुटनीरू। तेहि जल अंग लाग सर-चीरू॥ \nटप-टप बूँद परहिं जस ओला। बिरह पवन होई मारै झोला॥ \nकेहिक सिंगार को पहिरु पटोरा? गीउ न हार रही होई होरा॥ \nतुम बिनु काँपौ धनि हिया तन तिनउर-भा डोल। \nतेहि पर बिरह जराई कै चहै उडावा झोल॥ \n\nफागुन पवन झकोरा बहा। चौगुन सीउ जाई नहिं सहा॥ \nतन जस पियर पात भा मोरा। तेहि पर बिरह देइ झझकोरा॥ \nपरिवर झरहि झरहिं बन ढाँखा। भई ओनंत फूलि फरि साखा॥ \nकरहिं बनसपति हिये हुलासू। मो कह भा जग दून उदासू।\n\nफागु करहिं सब चाँचरि जोरी। मोहि तन लाइ दीन्हि जस होरी॥ \nजौ पै पीउ जरत अस पावा। जरत मरत मोहिं रोष न आवा॥ \nराति-दिवस बस यह जिउ मोरे। लगौं निहोर कंत अब तोरे॥ \nयह तन जारौं छार कै कहौ कि \"पवन उडाउ। \nमकु तेहि मारग उडि पैरों कंत धरैं जहँ पाँउ॥ \n\nबारहमासा में विप्रलभ शृंगार (विरह शृंगार) होता है जबकि षड्ऋतु में संयोग शृंगार।\n\n", "id": "436647", "title": "बारहमासा"}
{"url": "https://hi.wikipedia.org/wiki?curid=436650", "text": "कैथोलिक धर्म\n\nकैथोलिक धर्म या रोमन कैथोलिक धर्म ईसाई धर्म की एक मुख्य शाखा है जिसके अनुयायी रोम के वैटिकन नगर में स्थित पोप को अपना धर्माध्यक्ष मानते हैं। ईसाई धर्म की दूसरी मुख्य शाखा प्रोटेस्टैंट कहलाती है और उसके अनुयायी पोप के धार्मिक नेतृत्व को नहीं स्वीकारते। कैथोलिकों और प्रोटेस्टैंटों की धार्मिक मान्यताओं में और भी बड़े अंतर हैं।\n\nरोमन काथलिक चर्च ईसा ने अपने भावी अनुयायियों की शिक्षा दीक्षा के लिए एक चर्च की स्थापना की थी और संत पीटर को इसका अध्यक्ष नियत किया था। संत पीटर का देहांत रोम में हुआ था जिससे प्रारंभ ही से रोम के बिशप को चर्च का परमाध्यक्ष माना जाने लगा। अनेक कारणों से इस चर्च की एकता अक्षुण्ण नहीं रह सकी। पहले प्राच्य चर्च रोम से अलग हो गए। बाद में प्रोटेस्टैंट धर्म का उदय हुआ जिसके फलस्वरूप पाश्चात्य चर्च के एक महत्वपूर्ण अंश ने रोम के बिशप का अधिकार अस्वीकार कर दिया। यह सब होते हुए भी आजकल विश्व भर के ईसाइयों के आधे से कुछ अधिक लोग रोमन काथलिक चर्च के सदस्य हैं।\n\nयह चर्च रोमन कहा जाता है क्योंकि रोम के वैटिकन नगर से इसका संचालन होता है। काथलिक का मूल अर्थ व्यापक है। काथलिक चर्च का दावा है कि वह युगयुगांतर तक अर्थात् 'सब समय' 'सभी देशों' के मनुष्यों के लिए खुला रहता है और ईसा द्वारा प्रकट की गई 'सभी' धार्मिक सच्चाइयाँ सिखलाता है।\n\nकाथलिक चर्च का संगठन सुदृढ़ और केंद्रीभूत है। इसके परमाध्यक्ष रोम के बिशप हैं जो संत पीटर के उत्तराधिकारी माने जाते हैं। (दे. पोप)। जहाँ कहीं भी काथलिक ईसाइयों का कोई समुदाय है, वहाँ उनके आध्यात्मिक संचालन के लिए रोम की ओर से अथवा रोम के अनुमोदन से एक बिशप की नियुक्ति की जाती है। बिशप की अधीनता में पुरोहित विभिन्न स्थानों पर रहकर ईसाइयों को उपदेश दिया करते हैं और संस्कार प्रदान करते हैं।\n\nरोम में अनेक स्थायी समितियाँ और आयोग हैं जो कार्डिनलों की अध्यक्षता में समस्त रोमन काथलिक चर्च के संचालन तथा प्रशासन के लिए पोप की सहायता करते हैं।\n\nकैथोलिक धर्म को अंग्रेज़ी में \"कैथ़ॉलिसिज़्म\" (Catholicism) बुलाया जाता है। इसमें 'थ़' के उच्चारण और इसपर लगी 'ऑ' की मात्रा के उच्चारण पर ध्यान दें। अंग्रेज़ी में संगठित कैथोलिक धर्म को \"कैथोलिक चर्च\" (Catholic church) भी बुलाया जाता है। यह ग़ौर-तलब बात है कि यद्यपि \"चर्च\" (church) शब्द का अर्थ \"गिरजा\" होता है, \"कैथोलिक चर्च\" का अर्थ \"सम्पूर्ण कैथोलिक धार्मिक समुदाय\" भी होता है।\n\nकैथोलिक मानते हैं कि उनका धार्मिक संगठन आरंभिक ईसाई संगठन के रिवायत को जारी रखता है और उसका एकमात्र वारिस है। वे मानते हैं कि उनकी प्रार्थना रीतियों में जो रोटी और मदिरा का पान किया जाता है वह धार्मिक अर्थ में ईसा मसीह का मास और रक्त बन जाते हैं जिन्हें प्रार्थना करने वाले ग्रहण करते हैं। प्रोटेस्टैंटों की रीतियों में ऐसा नहीं होता। कैथोलिक पोप को ईसाई धर्म का पृथ्वी पर परम अध्यक्ष मानते हैं जो कि प्रोटेस्टैंट नहीं मानते। इस धार्मिक संगठन में हर पादरी के ऊपर एक उस से उच्च कोटि का पादरी होता है और अंत में सभी के ऊपर पोप होता है। कैथोलिक मत में पादरियों को विवाह करने की अनुमति नहीं है और उन्हें आजीवन ब्रह्मचर्य का पालन करना होता है। कुछ स्त्रियाँ भी अपना जीवन धर्म के नाम कर देती हैं और आजीवन कुँवारी रहती हैं। इन्हें \"नन\" (nun) कहा जाता है। जब यह नन बनाने की शपथ लेतीं हैं तो एक औपचारिक समारोह में विवाह के वस्त्र धारण किए इनका \"ईसा से विवाह\" रचाया जाता है। कैथोलिक संगठनों द्वारा चलाये गए पाठशालाओं में अक्सर यही ननें अध्यापिकाएँ हुआ करती हैं।\n\nकैथोलिक धर्म में कुछ भक्तों को औपचारिक रूप से संतों का दर्जा दिया जाता है और कैथोलिकों को अनुमति है कि वे इनकी पूजा कर सकें। बहुत से कैथोलिक देशों में किसी स्थानीय कैथोलिक संत को बहुत मान्य समझा जाता है, जैसे की आयरलैंड में \"संत पैट्रिक\" (Saint Patrick) को और पोलैंड में \"संत स्तानिस्लाउस\" (Stanislaus) को। इन्हें उन राष्ट्रों का \"पालक संत\" (patron saint, पेट्रन सेंट) कहा जाता है। कैथोलिक विश्वास में मरियम (जो ईसा की माता थीं) को बहुत ही पूजनीय संत माना जाता है। कैथोलिक स्त्रियों में \"मेरी\", \"मारिया\" और \"मरियम\" जैसे नाम आम हैं और कैथोलिक विद्यालयों में \"सेंट मेरी\" जैसे नाम भी अक्सर देखे जाते हैं। \"आवे मारिया\" (Ave Maria, अर्थ: \"मारिया को नमन\") नाम का लातिनी भाषा का स्तुति-गान कैथोलिक समुदायों में काफ़ी लोकप्रीय है। कैथोलिक नज़रिए में ऐसी धार्मिक हस्तियों को करी पूजा ईश्वर को प्राप्त होती हैं और इस से धर्म आम जनता के समीप आता है। प्रोटेस्टैंट दृष्टिकोण इस से विपरीत है और उसमें अक्सर संत-प्रथा को यूरोप की प्राचीन ग़ैर-ईसाई रिवाजों का एक छुपा रूप माना जाता है जिसमें बहुत से देवी-देवताओं हुआ करते थे।\n\n", "id": "436650", "title": "कैथोलिक धर्म"}
{"url": "https://hi.wikipedia.org/wiki?curid=436667", "text": "मत सर्वेक्षण\n\nजनता के चुने हुए 'नमूने' (सैंपल) से किसी विषय पर राय पूछना और उसको सांख्यिकीय विश्लेषण करके निष्कर्ष निकालना \"'मत सर्वेक्षण\" (opinion poll) कहलाता है। \n\n\n", "id": "436667", "title": "मत सर्वेक्षण"}
{"url": "https://hi.wikipedia.org/wiki?curid=436668", "text": "कुन्दकुन्द\n\nकुंदकुंदाचार्य दिगंबर जैन संप्रदाय के सबसे प्रसिद्ध आचार्य थे। इनका एक अन्य नाम 'कौंडकुंद' भी था। इनके नाम के साथ दक्षिण भारत का कोंडकुंदपुर नामक नगर भी जुड़ा हुआ है। प्रोफेसर ए॰ एन॰ उपाध्ये के अनुसार इनका समय पहली शताब्दी ई॰ है परंतु इनके काल के बारे में निश्चयात्मक रूप से कोई प्रमाण उपलब्ध नहीं होता। श्रवणबेलगोला के शिलालेख संख्या ४० के अनुसार इनका दीक्षाकालीन नाम 'पद्मनंदी' था और सीमंधर स्वामी से उन्हें दिव्यज्ञान प्राप्त हुआ था।\n\nआचार्य कुन्दकुन्द ने ११ वर्ष की उम्र में दिगम्बर मुनि दीक्षा धारण की थी। इनके दीक्षा गुरू का नाम जिनचंद्र था। ये जैन धर्म के प्रकाण्ड विद्वान थे। इनके द्वारा रचित \"समयसार\", \"नियमसार\", \"प्रवचन\", \"अष्टपाहुड\", और \"पंचास्तिकाय\" - पंच परमागम ग्रंथ हैं। ये विदेह क्षेत्र भी गए। वहाँ पर इन्होने सींमंधर नाथ की साक्षात दिव्यध्वनी को सुना।\n\nवे ५२ वर्षों तक जैन धर्म के संरक्षक एवं आचार्य रहे। वे जैन साधुओं की मूल संघ क्रम में आते हैं। वे प्राचीन ग्रंथों में इन नामों से भी जाने जातें हैं-\n\nगौतम गणधर के बाद आचार्य कुन्दकुन्द को संपूर्ण जैन शास्त्रों का एक मात्र ज्ञाता माना गया है। दिगम्बरों के लिए इनके नाम का शुभ महत्त्व है और भगवान महावीर और गौतम गणधर के बाद पवित्र स्तुति में तीसरा स्थान है- \n\nआचार्य कुन्दकुन्द तत्त्वार्थसूत्र के रचियता आचार्य उमास्वामी के गुरु थे।\n\nकुन्दकुन्दाचार्य मूलसंघ के प्रधान आचार्य थे। तपश्चरण के प्रभाव से अनेक अलौकिक सिद्धियाँ इन्हें प्राप्त थीं। जैन परंपरा में इनका बड़े आदर से उल्लेख होता है। शास्त्रसभा के आरंभ में \"मंगल भगवान वीर\" के साथ-साथ \"मंगल कुदकुंदाद्यो\" कहकर इनका स्मरण किया जाता है जिससे जैन शासन में इनक महत्व का पता चलता है।\n\nइन्होंने सर्वप्रथम जैन-आगम-सम्मत पदार्थों का तर्कपूर्ण प्रतिपादन किया है। इनके सभी उपलब्ध ग्रंथ प्राकृत में हैं। इनकी विशेषता रही है कि इन्होंने जैन मत का स्वकालीन दार्शनिक विचारधारा के आलोक में प्रतिपादन किया है, केवल जैन आगमों का पुन:प्रवचन नहीं किया। इनके विभिन्न ग्रंथों में ज्ञान, दर्शन और चरित्र का निरूपण मिलता है। इन्होंने एक एक विषय का निरूपण करने के लिए स्वतंत्र ग्रंथ लिखे जिन्हें पाहुड़ कहते हैं। इनके ८४ पाहुड़ों का उल्लेख जैन वाङ्मय में मिलता है। इनके मुख्य ग्रंथ निम्नलिखित हैं: \nजैन दर्शन को उन्होंने एक नई दृष्टि दी है। इनको 'परसंग्रहावलंबी अभेदवाद' का प्रतिपादक माना जाता है। जैन आगमों में द्रव्य और पर्याय में भेद और अभेद दोनों माना जाता है। परंतु इनके अनुसार इनका भेद व्यावहारिक है, परमार्थत: दोनों अभिन्न है। इसी प्रकार आत्मा में वर्ण का सदभाव और असदभाव दोनों आगमसम्मत हैं, परंतु इनके अनुसार व्यावहारिक रूप में तो वर्ण आत्मा में हैं, पारमार्थिक रूप में नहीं हैं। इन्होंने देह और आत्मा के ऐक्य को व्यवहारनय में माना परंतु निश्चयनय में दोनों का भेद माना।\n\nवे द्रव्य को सत्ता से अभिन्न मानते है। वैशेषिक दर्शन में सत्ता सामान्य के कारण द्रव्य को सत् मानते हैं, परंतु उनका कहना है कि इस मत में तो सत्ता से भिन्न होने के कारण द्रव्य असत् हो जाएगा। अत: द्रव्य सत्ता रूप ही है और यही परमतत्व है। सत्ता ही द्रव्य, गुण और पदार्थ के रूप में नाना देशकाल में विकसित होती है अत: सब कुछ द्रव्य (सत्ता) रूप ही है। गुण और पर्याय का द्रव्य से अभेद मानना तथा नयभेद से सत्कार्यवाद और सत्यकार्यवाद दोनों को स्वीकार करना, उनका अभिप्रेत था। परमाणु के बारे में इनका कहना है कि सभी स्कंधों का अंतिम अवयव परमाणु है। यह शाश्वत, शब्दरहित, अविभाज्य और मूर्त है। परमाणु को रस, गंध, वर्ण और स्पर्श से युक्त इंद्रियग्राह्य परिणामी तत्व कहा गया और पृथ्वी, जल, तेज और वायु का मूल माना गया।\n\nऔपनिषद् और महायान दर्शनों में व्यवहार और परमार्थ अथवा प्रतिभास और सत्य का भेद माना गया है। इस भेद को मानकर ही अध्यात्मवादी दार्शनिक एक अद्वयतत्व की प्रतिष्ठा करते हैं। जैन दर्शन भूतवादी है, अध्यात्मवादी नहीं। फिर भी इन्होंने व्यवहारनय और निश्चयनय में भेद माना। जो सामान्यत: दिखाई देता है वह सर्वदा सत्य नहीं होता और कोई आवश्यक नहीं कि सत्य सदा शुद्ध रूप में गोचर हो। उन्होंने आत्मा के तीन रूप माने। बाह्य पदार्थों में आसक्त, देह को अपने से अभिन्न समझने वाली मूढात्मा बहिरात्मा है। देह का भेदज्ञान हो जाने पर मोक्षमार्ग आरूढ़ आत्मा को अंतरात्मा कहा गया है। ध्यानबल से कर्ममल का क्षय हो जाने पर जब आत्मा शुद्ध रूप प्राप्त कर लेती है। तब उसको परमात्मा कहते हैं। इसी परमात्मा को उन्होंने शिव, ब्रह्मा, विष्णु, बुद्ध आदि कहकर तत्कालीन दर्शन से अपने को परमार्थत: अभिन्न घोषित किया है जो संभवत: किसी जैन आचार्य ने नहीं किया। यही इनकी विशेषता है जो अन्य जैनाचार्यों से इन्हें अलग करती है और इनकी समन्वयवादी प्रवृत्ति का निदर्शन है। उन्होंने आत्मा को कार्य-करण से भिन्न मानकर सांख्य के कूटस्थ पुरुष की कल्पना के साथ समन्वित किया परंतु आत्मा को अकर्ता नहीं माना। उनके मत में आत्मा अनात्मक परिणमन (पुद्गल कर्मों) का कर्त्ता नहीं है किंतु परिणामी होने के कारण उसको कर्त्ता भी माना है। आत्मा ज्ञान आदि स्वगत परिणामों का तो कर्ता है ही।\n\nउनका कहना था कि तत्व का व्यवहार और निश्चयनयों से वर्णन हो ही नहीं सकता। तत्व पक्षातिक्रांत है। जीव शुद्ध रूप में ने तो बद्ध है, न अबद्ध। बंध-अबंध से विमुक्त जीव ही सहयसार और परमात्मा परमतत्व कहा गया है। व्यवहारनय का निराकरण निश्चयनय से होता है। इनका कहना है कि निश्चयनय का आश्रय लेकर यद्यपि तत्व का ज्ञान होता है, तथापि तत्वज्ञान हो जाने पर निश्चियनय का भी नाश हो जाता है।\n\n\n", "id": "436668", "title": "कुन्दकुन्द"}
{"url": "https://hi.wikipedia.org/wiki?curid=436669", "text": "रत्नकरण्ड श्रावकाचार\n\nरत्नकरण्ड श्रावकाचार एक प्रमुख जैन ग्रन्थ हैं जिसके रचियता आचार्य समन्तभद्र हैं। इस ग्रंथ में जैन श्रावक की चर्या का वर्णन है। आचार्य समन्तभद्र ने जैन श्रावक कैसा होना चाहीए इसके बारे में विस्तार से बताया है|\n\nरत्नकरण्ड श्रावकाचार का पहला श्लोक तीर्थंकर वर्धमान को समर्पित हैं|\n", "id": "436669", "title": "रत्नकरण्ड श्रावकाचार"}
{"url": "https://hi.wikipedia.org/wiki?curid=436673", "text": "मतदानोत्तर सर्वेक्षण\n\nमतदान करके बाहर निकले मतदाताओं पर मतदान के तुरन्त बाद किया गया सर्वेक्षण निर्गम मतानुमान या मतदानोत्तर सर्वेक्षण (exit poll) कहलाता है। मत सर्वेक्षण (ओपिनियन पोल) मतदान के पूर्व किया जाता है और 'इक्जिट पोल' मतदान के तुरन्त बाद। प्रायः कुछ निजी कम्पनियाँ समाचार-पत्रों या समाचार-चैनेलों के लिये मतदानोत्तर सर्वेक्षण करतीं हैं जिससे अनुमान लगता है कि वस्तुतः मतदान का रूख क्या रहा। वास्तविक नतीजे आने में कुछ घंटे या कुछ दिन लग जाते हैं किन्तु मतदानोत्तर सर्वेक्षण से अनुमानित नतीजे एकाध घण्टे में ही आ जाते हैं।\n\n", "id": "436673", "title": "मतदानोत्तर सर्वेक्षण"}
{"url": "https://hi.wikipedia.org/wiki?curid=436686", "text": "महाराज नंदकुमार\n\nमहाराज नंदकुमार बंगाल का एक संभ्रांत ब्राहमण था। बंगाल के नवाब सिराजुद्दौला के समय में वह हुगली का फौजदार था। मार्च, सन्‌ 1757 में अंग्रेजों ने जब फ्रांसीसियों की बस्ती चंदननगर पर हमले की तैयारी की, तो नवाब सिराजुद्दौला ने नंदकुमार को एक बड़ी सेना के साथ फ्रांसीसियों और वहाँ की भारतीय प्रजा की रक्षा के लिये तुरंत चंद्रनगर भेज दिया था। लेकिन अंग्रेजों से रिश्वत पाकर नंदकुमार अंग्रेजी सेना के चंद्रनगर पहुँचते ही वहाँ से हट गया। उसके हट जाने से फ्रांसीसी कमजोर पड़ गए और चंद्रनगर पर अंग्रेजों का सरलता से अधिकार हो गया (23 मार्च 1757)। जून, 1757 में रिश्वत ओर धोखे का सहारा लेकर क्लाइव के नेतृत्व में अंग्रेजों ने प्लासी के युद्ध में सिराजुद्दौला को हराकर गद्दार मीर जाफर को बंगाल का नवाब बना दिया। बाद में अंग्रेजों ने उसे भी गद्दी से उतारकर उसके दामाद और मीर कासिम को, बहुत सा धन पाने के वादे पर, नवाब बना दिया। कुछ समय बाद अंग्रेजों की लूट-खसोट की नीति के कारण मीर कासिम को अंग्रेजों से युद्ध करने को विवश होना पड़ा किंतु लड़ाई में वह हार गया।\n\nजब 1763 ईo में मीर जाफर दुबारा नवाब बना तो उसने महाराज नंदकुमार को अपना दीवान बनाया। नंदकुमार अब अंग्रेजों की चालों को समझ गया था। इसलिये उसने बंगाल की नवाबी को पुष्ट करने के लिये मीर जाफर को यह सलाह दी कि वह बंगाल की सूबेदारी के लिये सम्राट् शाह आलम और वजीर शुजाउद्दौला को प्रसन्न करके शाही फरमान हासिल कर ले। ऐसा होने से नवाब अंग्रेजों के चंगुल से छूटकर स्वाधीन हो सकता था। इसपर अंग्रेज नंदकुमार से चिढ़ गए। फरवरी, 1765 में मीर जाफर के मरने पर उसका लड़का नवाब नजमुद्दौला गद्दी पर बैठा। उसने नंदकुमार को अपना दीवान रखना चाहा, लेकिन अंग्रेजों ने ऐसा नहीं होने दिया। फलत: नवाब का एक योग्य एवं स्वामिभक्त सेवक उसके हाथ से जाता रहा। अंग्रेज गवर्नर वारेन हेस्टिंग्स ने अब महाराज नंदकुमार को हमेशा के लिये खत्म कर देने की योजना बनाई। नवाब नजमुद्दौला ने मुहम्मद रज़ा खाँ नाम के व्यक्ति को अपना नायब नियुक्त किया था। हेस्टिंग्स ने नंदकुमार को बंगाल का नायब बनाने का लालच देकर उसे मुहम्मद रजा खाँ के खिलाफ कर दिया था। इस लालच में नंदकुमार ने रजा खाँ पर गबन का इलजाम साबित करने में मदद की थी। लेकिन काम निकलने के बाद हेस्टिंग्स नंदकुमार को पुरस्कृत करने बजाय उसका विरोधी हो गया। नंदकुमार ने भी अब हेस्टिंग्स के खिलाफ कलकत्ते की कौंसिल को एक अर्जी पेश की जिसमें हेस्टिंग्स पर रिश्वत लेने और जबरदस्ती धन वसूल करने तथा मुर्शिदाबाद के नवाब की माँ मुन्नी बेगम से बहुत सा धन वसूल करने आदि के इलजाम लगाए थे। ये इलजाम कौंसिल के मेंबरों ने यद्यपि सही समझे, तथापि हेस्टिंग्स को कोई दंड नहीं दिया गया। अपितु हेस्टिंग्स ने उलटे नंदकुमार पर यह जुर्म लगाया कि पाँच साल पहले सन्‌ 1770 में नंदकुमार ने किसी दीवानी के मामले में एक जाली दस्तावेज बनाया था। जालसाजी का यह मुकदृमा मोहनप्रसाद नाम के एक व्यक्ति द्वारा कलकत्ते की अँग्रेजी `सुप्रीम कोर्ट` में चलाया गया। कोर्ट का मुख्य न्यायाधीश सर एलिजाह इंपी वारेन हेस्टिंग्स का बचपन का मित्र था। नंदकुमार पर जालसाजी का इलजाम बिलकुल झूठा था, जिसको सिद्ध करने के लिये फर्जी गवाह खड़े किए गए थे। वस्तुत: अंग्रेज और विशेषतया हेस्टिंग्स नंदकुमार से चिढ़ते थे और उसे खत्म करने के लिये ही यह मुकदमा चलाया गया था। सात दिन इस मुकदमे की सुनवाई हुई और अंत में अँग्रेजी अदालत ने नंदकुमार को अपराधी करार देकर उसे फाँसी की सजा दे दी। 5 अगस्त सन्‌ 1776 को महाराज नंदकुमार को कलकत्ते में फाँसी पर लटका दिया गया। नंदकुमार ने शांति और अदम्य धैर्य के साथ मृत्यु का आलिंगन किया।\n\n", "id": "436686", "title": "महाराज नंदकुमार"}
{"url": "https://hi.wikipedia.org/wiki?curid=436688", "text": "अमीचंद\n\nअमीचंद (मृत्यु 1767 ई.), संभवत: वास्तविक नाम अमीरचंद का बंगाली उच्चारण। सामयिक अंग्रेजों ने तथा उन्हीं के आधार पर इतिहासकार मेकाले ने उसे बंगाली बताया है; किंतु वस्तुत: वह अमृतसर का रहनेवाला सिक्ख व्यवसायी था और दीर्घ काल से कलकते में बस गया था। अँग्रेजों के प्रभुत्व का प्रसार सर्वप्रथम दक्षिण में हुआ, किंतु अँग्रेजी साम्राज्य के संस्थापन की नींव बंगाल में ही पड़ी। बंगाल में, व्यवसायलाभ की भावना से प्रेरित होकर अँग्रेजों के सर्वप्रथम संपर्क में आनेवाले भारतीय व्यवसायी ही थे। अलीवर्दी खाँ के कठोर नियंत्रण में तो अँग्रेज अपने प्रभुत्व का विस्तार करने में असमर्थ रहे; किंतु अल्पवयस्क, अपरिपक्वबुद्धि तथा उद्धतप्रकृति सिराजुद्दौला के राज्यारोहण से यह संभव हो सका। नितांत स्वार्थ लाभ से प्रेरित होकर अमीचंद ने अँग्रेजों की यथेष्ट सहायता की; किंतु, इतिहास में उसका नाम अपरिचित ही रहता यदि प्लासी युद्ध के पूर्व क्लाइव के अनैतिक आचरण से इंग्लैंड की पार्लियामेंट में तथा अँग्रेज इतिहासकारों द्वारा क्लाइव के कार्य की कटु आलोचना न हुई होती। अमीचंद ने अँगरेजों के व्यावसायिक संपर्क में आकर यथेष्ट धन अर्जित कर लिया था।\n\nकूटनीतिज्ञता के दृष्टिकोण से वैध या अवैध उपायों से, अँग्रेजों के सामूहिक तथा व्यक्तिगत लाभ की अभिवृद्धि के लिए, सिराजुद्दौला के राज्यारोहण के बाद सिराजुद्दौला के प्रभुत्व का दमन कर अव्यवस्थित शासन को और भी अव्यवस्थित बनाना तत्कालीन अँग्रेजों की दृष्टि से वाँछनीय था। इस घटनाक्रम में सिराजुद्दौला ने अंग्रेजों के मुख्य व्यावसायिक केंद्र कलकत्ता पर आक्रमण करने का निश्चय किया। इस आक्रमण के पूर्व अँग्रेजों ने केवल संदेह के आधार पर अमीचंद को बंदी बनाने के लिए सिपाही भेजे। सिपाहियों ने अमीचंद के अंत:पुर पर आक्रमण कर दिया। अममानित होने से बचने के लिए अंत:पुर की तेरह स्त्रियों की हत्या कर दी गई। ऐसे मर्मातक अपमान के होने पर भी अमीचंद ने अंग्रेजों का साथ दिया। कलकत्ता पतन के बाद उसने अनेक अँग्रेज शरणार्थियों को आश्रय दिया तथा अन्य प्रकारों से भी सहायता प्रदान की। क्लाइव ने अमीचंद को वाट्स का दूत बनाकर नवाब की राजधानी मुर्शिदाबाद भेजा। इस स्थिति में उसने अँग्रेजों को अमूल्य सहायता प्रदान की। संभवत:, चंद्रनगर पर अँग्रेजों के आक्रमण के लिए नवाब से अनुमति दिलवाने में अमीचंद का ही हाथ था। उसी ने नवाब के प्रमुख अधिकारी महाराज नंदकुमार को सिराजुद्दौला से विमुख कर अँग्रेजों का तरफदार बनाया।\n\nनवाब के विरुद्ध जगतसेठ मीरजाफ़र के साथ अंग्रेजों ने जिस गुप्त षड्यंत्र का आयोजन किया था उसमें भी अमीचंद का बहुत बड़ा हाथ था। बाद में, जब क्लाइव के साथ मीरजाफर की संधिवार्ता चल रही थी, अमीचंद ने अँग्रेजों को धमकी दी कि यदि सिराजुद्दौला की पदच्युति के बाद प्राप्त खजाने का पाँच प्रतिशत उसे न दिया जाएगा तो वह सब भेद नवाब पर प्रकट कर देगा। अमीचंद को विफलप्रयत्न करने के लिए दो संधिपत्र तैयार किए गए। एक नकली, जिसमें अमीचंद को पाँच प्रतिशत भाग देना स्वीकार किया गया था; दूसरा असली, जिसमें यह अंश छोड़ दिया गया था। ऐडमिरल वाट्सन ने नकली संधिपत्र पर हस्ताक्षर करने से इनकार कर दिया। तब क्लाइव ने उसपर वाट्सन के हस्ताक्षर नकल कर, वह नकली संधिपत्र अमीचंद को दिखा, उसे आश्वस्त कर दिया। सामयिक इतिहासकार ओर्मी का कथन है कि सिराजुद्दौला की पदच्युति के बाद जब वास्तविक स्थिति अमीचंद को बताई गई तो इस आघात से उसका मस्तिष्क विकृत हो गया तथा कुछ समय उपरांत उसकी मृत्यु हो गई। किंतु, इतिहासकार बेवरिज के मतानुसार वह दस वर्ष और जीवित रहा। अँग्रेजों से उसके संपर्क बने रहे जिसका प्रमाण यह है कि उसने फाउंड्लिंग अस्पताल को दो हजार पाउंड दान दिए जिसकी भित्ति पर 'कलकत्ते के काले व्यवसायी' की सहायता स्वीकृत है। उसने लंदन के मेग्डालेन अस्पताल को भी दान दिया था।\n\n", "id": "436688", "title": "अमीचंद"}
{"url": "https://hi.wikipedia.org/wiki?curid=436689", "text": "अमुल\n\nअमुल ईरान के मजाऊदेरान प्रांत का एक नगर है जो बरफुरूश से 23 मील दक्षिण पश्चिम में स्थित है। यह हेराज़ नदी के दोनों तटों पर बसा है तथा एलबुर्ज़ पर्वत एवं कैस्पियन सागर के तटीय प्रदेश के मध्य में एक प्रमुख नगर है। नगर के निकट ही स्थित प्राचीन स्मारकों के भग्नावशेष अमुल की प्राचीन गौरवगरिमा की कहानी सुनाते हैं। यहाँ पर सम्राट् सैयद कव्वामुद्दीन (मृत्यु 1379 ई.) तथा 14वीं शताब्दी के दूसरे प्रसिद्ध लोगों के मकबरों के अवशेष दर्शनीय हैं। चावल एवं फल यहाँ की मुख्य उपज है।\n", "id": "436689", "title": "अमुल"}
{"url": "https://hi.wikipedia.org/wiki?curid=436691", "text": "अमृतयोग\n\nअमृतयोग ज्योतिषशास्त्र का एक योगविशेष। ज्योतिष में वर्णित आनंद आदि 28 योगों में 21वाँ योग अमृतयोग है। यह योग अपने नाम के अनुसार अमृतत्व फल देने वाला है अत: इस योग में यात्रा आदि शुभ कार्य श्रेष्ठ माने जाते हैं।\n\nनिम्नलिखित स्थितियों में अमृतयोग माना जाता है:\n\n(1) रविवार उत्तराषाढ़ नक्षत्र,\n\n(2) सोमवार शतभिषा नक्षत्र,\n\n(3) भौमवार अश्विनी नक्षत्र,\n\n(4) बुधवार मृगशिरा नक्षत्र,\n\n(5) गुरुवार श्लेषा नक्षत्र,\n\n(6) शुक्रवार हस्त नक्षत्र तथा\n\n(7) शनिवार अनुराधा नक्षत्र।\n", "id": "436691", "title": "अमृतयोग"}
{"url": "https://hi.wikipedia.org/wiki?curid=436697", "text": "देवी तथा देवता (अभारतीय)\n\nमेसोपोटोमिया (प्राचीन इराक) अपनी हजारों वर्षों की सभ्यता में अनेक जातियों की लीलाभूमि रही है, जहाँ सुमेरी सभ्यताओं में मुख्य असूरी-बावुली सभ्यता का श्रीगणेश ईसा से दो सहस्त्र वर्ष पूर्व सेमियों द्वारा हो चुका था। तीन हजार वर्ष पहले से वे अनेक देवताओं की उपासना करते चले आ रहे थे और उन्हीं ने मेसोपोटामियावासियों में देवोपासना का क्रम चलाया था। कहते हैं कि, ऐसा कोई दूसरा समाज नहीं है जिसमें धर्म ने इतना महत्वपूर्ण स्थान प्राप्त किया हो क्योंकि देवताओं की इच्छा पर किसी भी समाज का मनुष्य इतना अधिक अवलंबित न था। असल में, सुमेरी सभ्यता का निर्माण देवताओं के मंदिरों के बीच हुआ।\n\nमेसोपोटामियाई धार्मिक और नैतिक स्थिति का ज्ञान हमें अनेक सूत्रों से होता है। ये सूत्र हैं महाकाव्यात्मक कथाएँ, पौराणिक गाथाएँ, आचार, स्तुतियाँ, प्रार्थनाएँ, देवकुल की सूचियाँ, कहावतें आदि। निप्पुर, अस्सुर और निनवे के ग्रंथागारों से प्राप्त सामग्रियाँ भी इन्हीं में हैं जिनकी रचना ई.पू. तीसरी सहस्त्राब्दी से लेकर ईसा के कुछ पहले की शताब्दियों तक हुई है। इसके अतिरिक्त मौखिक परंपरा से चली आती अनेक सूचनाओं तथा पुरातत्व सामग्रियों से सुमेरी बाबुली सभ्यता की धार्मिक स्थिति का अनुमान होता है।\n\nसंभवत: मेसोपोटामिया के निचले भाग के मूल निवासियों द्वारा बाबुली असूरी सभ्यता का बीजारोपण हुआ जिनमें आगे चलकर मृत्यु तथा मृत्युपरांत जीवन की समस्याएँ उठ खड़ी हुई थीं। धार्मिक तथा नैतिक विश्वासों के आधार पर क्रमश: पौराणिक आख्यानों और अलौकिक चरित्रों का विकास हुआ जो अनेक संप्रदायों में मान्य स्थानीय देवताओं और देवियों से जुड़ता रहा। पहले अनेक स्थानीय देवताओं की अपनी अपनी पुराकथाएँ तथा चरित्र थे किंतु बाद में समाज की इन धार्मिक इकाइयों में एकरूपता आने लगी और सार्वजनिक रूप से सर्वनिष्ठ देवताओं और देवियों की पूजा के विधान और आख्यान बनने लगे। उनके असंख्य देवताओं के स्थान पर कुछ देवताओं और देवियों को मुख्यता प्राप्त हुई। गौण देवताओं के गुण तथा चरित्र इन मुख्य देवताओं में समाहित हो गए। इन देवताओं में अतिमानवीय धरातल पर मानवीय प्रकृति के दुर्गुणों तथा सत्गुणों की योजना की गई।\n\nबाबुली असीरी धर्म की मुख्य विशेषता थी बहुदेववाद। दजला फरात की घाटी में, जिसके निचले भाग को 'चंद्र किरीट' कहा गया है, ई.पू. तीसरी सहस्त्राब्दी से अनेक छोटे छोटे स्थानीय देवताओं की पूजा प्रचलित थी और सुमेरी, बाबुली तथा अक्कादी सभ्यता के अंतर्गत क्रमश: विकसित धर्म की प्रधान बात थी। आगे चलकर, राजनीतिक दृष्टि से भी, बाबुली तथा असीरी जातियों के प्रभुत्व के साथ प्रधान तथा गौण देवताओं और देवियों की कल्पना चरितार्थ हुई। भिन्न भिन्न जातियों में पूजित देवताओं के बीच तीन मुख्य देवताओं के गुट की कल्पना मेसोपोटामिया में विकसित धर्मों की परवर्ती विशेषता थी।\n\nइस प्रकार आदिम समाज की पूजाभावना से व्युत्पन्न प्राकृतिक तत्वों का दैवीकरण हुआ और उनमें कुछ तो स्वर्ग, कुछ पृथ्वी और कुछ जल के अधिष्ठित देवता माने गए। इनमें उन देवताओं के तीन मुख्य प्रतिनिधि-क्रमश: ऐन, बेल और इया देवता बने। स्वर्ग, पृथ्वी और जल की महान्‌ शक्तियों के आधार पर बननेवाले इस गुटके अंतर्गत शेष सभी देवता समाहित हो गए। यह बाबुली देवताओं की प्रथम त्रिमूर्ति या त्रिदेव कल्पना थी। दूसरी बाबुली त्रिदेव कल्पना सूर्य देवता शम्श, चंद्रदेवता सिन और शुक्रदेवी इश्तर के त्रिगुट में चरितार्थ हुई। इन्हीं दो मुख्य त्रिगुटों के छह देवताओं से बाबुली धर्मव्यवस्था रूपायित हुई। इनके अतिरिक्त प्राकृतिक तत्वों के अन्य छोटे बड़े देवताओं के समूह भी मान्य थे। इनमें अतिरिक्त प्राकृतिक तत्वों के अन्य छोटे बड़े देवताओं के समूह भी मान्य थे। इनमें मुख्य थे रम्मन, निनिव, मरदूक नेर्गल, नेबु आदि। इन देवताओं और देवियों में विशिष्ट गुण धर्म आरोपित किए गए। इस क्रम में यह भी ध्यान देने योग्य है कि बाबुली कस्बों के स्थानीय देवता या नगरदेवता भी थे जिनकी संबंधित क्षेत्रों में सर्वोच्च मान्यता प्राप्त थी और इन देवताओं के उपासकों तथा पुजारियों के अलग अलग संप्रदाय और मत विकसित हुए लेकिन वे एक दूसरे के प्रति अनुदार न थे। आगे ज्यो ज्यों एक के बाद दूसरे नगर राजनीतिक दृष्टि से महत्वपूर्ण होते गए त्यों त्यों उनके देवता के मतावलंबियों का क्षेत्र और देवता की महती शक्ति का प्रभाव बढ़ता गया। सामंतवाद के युग में यहाँ के राजों और शासकों द्वारा वे विधिवत्‌ पूजे गए। उनकी प्रतिष्ठा राजा की विजय के साथ बढ़ी और विजेता जाति के मुख्य देवता की स्थिति परिणामत: सर्वमान्य एवं सर्वपूज्य हो गई। बाबीलोनिया में असीरियों के देवता अ---ुर या अशुर की सर्वमान्यता इसी प्रकार स्थापित हुई।\n\nमेसोपोटामिया के सभी देवता समान स्तर के नहीं थे। इनमें से अनेक गौण, साधारण, महत्वहीन और स्थानीय थे। कुछ देवता नगर राज्यों- उम्मा तथा किश आदि- केरक्षक होने के कारण वस्तुत: महत्वशाली थे। कुछ देवता जो मुख्यत: नगर देवता थे, अपने संप्रदायवालों के चलते गुण और कार्य में विशिष्ट समझे गए और उनकी महत्ता सर्वोपरि समझी गई। जैसे ऊर के चंद्रदेवता सिन (नन्ना) तथा सिप्पर और लर्स के सूर्यदेवता शम्श (उतु)। इसी वर्ग में वीर देवता निनुर्त, प्रेमदेवी इश्तर (इनन्ना), वनस्पतियों के देवता ताम्मूज (दुमुजी) भी हैं। सुमेरी-बाबुली देवकुल में तीन अन्य देवता ऐन, एनलिल और ऐंकी- भी प्रधान थे। इनके अतिरिक्त देवराज मरदूक जो बाबुल के देवता थे और जिन्हें असीरियों ने बशुर नाम से पुकारा, असीरी बाबुली सृष्टिकथा एवं देवकुल में अत्यंत महत्व के हैं। नीचे मेसोपोटामिया के मुख्य देवताओं का संक्षिप्त परिचय दिया जा रहा है।\n\nबाबुली सर्वोच्च त्रिदेवों- अनु, एनलिन तथा इया में प्रथम जिसका अर्थ है स्वर्ग; इसी आधार पर ये स्वर्ग के देवता बने, शेष देवता क्रमश: भूदेवता और जल देवता के रूप में मान्य हुए: ये देवाधिदेव, देवजनक और देवराज कहे गए हैं। अनु का उपासनास्थल उरूक था, बाद में अश्शुर में इनका मंदिर बना। पुराकथाओं में इनके कुछ चरित्र इन्हें संसार की सभी घटनाओं का नियंता सिद्ध करते हैं।\n\nबाबुली असीरी सर्वोच्च त्रिदेव गुट के तृतीय देवता तथा जलाशयों और समुद्रों के शासक जिनका उपासनास्थल ईदू में था। बाबुलीधर्म तथा पुराण में, मरदूक के पिता होने के नाते इनका बड़ा महत्वपूर्ण स्थान रहा है। ये मानवजाति के संरक्षक तथा ज्ञान देवता बताए गए हैं।\n\nइश्तर (सुमेरी नाम इनन्ना) - बाबुली देवकुल की महत्वशालिनी देवी जो देव त्रिगुट में सिन तथा शम्श के बाद तृतीय है। प्रारंभ में ये साधारण स्थानीय देवी मात्र थीं किंतु आगे चलकर इनका महत्व सर्वोपरि हो गया (जो उरूक में नना तथा अक्काद में अनुनीतु नाम से पूजित थीं) और परंपरा से मान्य अनेक देवियाँ इनमें समाहित हो गई। यह स्वर्ग की सम्राज्ञी कही जाती है। इनका प्रधान स्थल अथवा मंदिर उरूक, निनवे और अरबैला में था। यह एक ओर प्रेम और अखिल निसर्ग की देवी, तो दूसरी ओर युद्ध की देवी थीं। संभवत: इनके युद्धदेवी का स्वरूप युद्धप्रिय असीरी राजाओं के समय विकसित हुआ। इनका पवित्र पशु शेर था। बाबुली पुराकथाओं में यह सर्वशक्तिमती, दयालु, मानवजाति की संरक्षिका तथा आधिव्याधि से मुक्ति देनेवाली कही गई हैं।\n\nसर्वोच्च बाबुली असूरी त्रिदेव गुट के द्वितीय देवता जो थे। विश्वनिर्माण संबंधी बाबुली पुराकथा के महान्‌ पर्वत पर इनका निवास कल्पित था। ये निप्पुर के नगरदेवता थे। वहाँ इनके मंदिर के अवशेष मिले हैं। बाबुली पुराणों तथा प्राचीन पद्यों में इनकी बड़ी महिमा वर्णित है।\n\nसुमेरी \"दुमुजी\" का बाबिलोनी नाम तथा बाबिलोनी देवकुल के विलक्षण सदस्य। ये वनस्पतियों का वर्धन तथा संरक्षण करनेवाले देवता थे। बाबुली तम्मूज संप्रदाय में ये मानव जीवन के पतन तथा उत्थान के देवता माने गए हैं। विशेष दे. 'ताम्मूज़।'\n\nबाबुली-असूरी देवताओं में मुख्य, जिनका स्थान निप्पुर में था। प्राचीन बाबुली त्रिदेवों (पिता, माता तथा पुत्र) में से तीसरे तथा एनलिल के पुत्र माने गए हैं। पहले इनका चरित्र, सभी विरोधी शक्तियों के विजेता के रूप में महान्‌ शक्तिशाली योद्धा का था जिसके सदर्भ में ये असीरियों के युद्ध के देवता रूप में प्रसिद्ध हुए। ये किश के 'जमम' से अभिन्न माने गए और उसी प्रकार अपनी पत्नी गुला (दे. 'गुला') के गुण से पूर्ण स्वास्थ्य देवता के रूप में प्रतिष्ठित हुए। आगे चलकर लगश के नगर देवता निंगिरसु से अभिन्न माने गए।\n\nमरदूक के पुत्र, बारसिप (वारसिप्पा) के नगर देवता जो भाग्य का लेखा जोखा रखते थे। नेबू केवल भाग्य लेखाकार ही नहीं बल्कि विज्ञान तथा लेखन कला के देवता भी हैं। इनका जिक्र कभी कभी वनस्पति के देवता के रूप में भी होता है। बाबिलोनी युग के पूर्व इनका संबंध बृहस्पति ग्रह से जुड़ा था, बाद में बुध से जुड़ गया। फसलों की देवी निसब तथा नेबु इनकी पत्नियों के रूप में उल्लिखित हैं।\n\nकुतु के नगरदेवता का सुमेरी नाम। बाबुली देवकुल तथा पुराकथा शास्त्र में इनकी स्थिति बड़ी विलक्षण है जिनमें इन्हें पाताल लोक का देवता, मृतात्माओं के लोक का शासक तथा अधोलोक की देवमहिषी एरेख किंगल का पति बताया गया है। कभी कभी ये महामारी (ताऊन) देवता इरा से अभिन्न और निनिब की भाँति युद्ध के देवता माने गए हैं। बाबुली युग में ग्रहों में सूर्य, बुध तथा मंगल से ये संबधित थे। इनका प्रतीक शेर था।\n\nसुमेरी नगरदेवता। इनका असीरी नाम अशुर है जो मूलत: एनलिल से अभिन्न है। लेकिन राजनीतिक दृष्टि से ज्यों ज्यों सुमेर का महत्व बढ़ता गया, त्यों त्यों ये अनेक देवों के स्थानापन्न प्रतिनिधि बनते गए और आगे चलकर बाबुली देवकुल में इसका मुख्य स्थान बन गया। इस क्रम में ये अनेक देवताओं के गुण तथा कार्य से संपन्न होते गए। अब ये उत्पादक, संरक्षक, सृष्टिकारी आदि अनेक रूपों में मान्य बन गए थे। इनका संबंध बृहस्पतिग्रह से जुड़ जाने पर ये सर्वोच्च शक्तिमान्‌ और देवताओं के राजा बने।\n\nबाबुलियों के तूफान तथा गर्जन के देवता जिनका दूसरा नाम अदद है। ये दोनों नाम असूरियों तथा बाबुलियों में प्रसिद्ध हैं जिनका मूल संभवत: सेमेटिक है। बाबुली देवकुलशास्त्र तथा पुराकथा-शास्त्र में इनका बड़ा महत्वपूर्ण स्थान है। बाबुली त्रिदेव- सिन, शम्स तथा अदद में इनका तीसरा स्थान था। तूफान के देवता की स्थिति से वर्षा नियंत्रक महान्‌ देवता थे। वज्रपात तथा गर्जन के देवता की स्थिति से ये प्रबल शत्रुसंहारक भी थे। वज्र इनका प्रतीक और बैल पवित्र पशु है।\n\nबुली-असूरी सूर्य देवता और देवसूची में सिन के पुत्र के रूप में, उनके बाद दूसरे। इनके मंदिर लूसं तथा सिपर में निर्मित थे। ये मानवजाति के सहायक, ज्योतिदाता और दुष्ट शक्तियों से रक्षा करनेवाले कल्याणकारी देवता के रूप में पूजित थे। ये विशेष रूप से स्वर्ग तथा पृथ्वी के सबसे महान्‌ न्यायमूर्ति माने गए।\n\nबाबुली चंद्रदेवता तथा ऊर के नगरदेवता जहाँ इनका मंदिर स्थापित था। शम्स इनका पुत्र तथा इश्तर पुत्री बताई गई है। (श्या.ति.)\n\nप्राचीन यूनान का देवपरिवार बड़ा समृद्ध था। होमर के अनुसार यूनानी देव-परिवार का सर्वप्रथम देवता ओसीआनस था, जो नदियों का देवता कहा जाता था। इसकी सहचरी थीटिस थी, जिसकी मान्यता प्रमुख मातृदेवी के रूप में थी। ओसीआनास और थीटिस ही यूनानी देवपरिवार के आदि पिता और माता है। यूनान की प्रारंभिक देव कल्पना में निक्स, हिरण्यगर्भ (रजत अंड के रूप में) और इरोस (वायु) का भी महत्व है। इरोस की कल्पना भारतीय कामदेव से मिलती जुलती है। आकाशदेवता के रूप में क्रोनस्‌ तथा भू देवी के रूप में गाइया का भी विशेष मान था। ज्यूस, जो कालांतर में यूनानी देवमंडल का प्रधान बना, इन्हीं का पुत्र था। यूनानी देवमंडल में ज्यूस सहित 13 देवी देवता हैं, जो किसी न किसी रूप में ज्यूस से ही संबधित है। \n\nक्रोनस्‌ अत्याचारी था, जिसे पछाड़कर ज्यूस ने अपने भाई बहनों की रक्षा की थी। इसे अपने पिता तथा उसके सहयोगी टाइटेनों (दैत्यों) के साथ दस वर्षो तक युद्ध करना पड़ा था। आरंभ में ज्यूस तथा उसके अन्य दो भाई पोसाइडान और हेडीज़ समानरूप से विश्व के अधिपति थे यद्यपि तीनों ने अपनी अधिकार सीमा विभाजित कर ली थी। इस प्रकार ज्यूस द्युलोक का, पोसाइडान समुद्र और हेडीज़ पाताल लोक का स्वामी बना। पृथ्वी पर सबका समान अधिकार माना गया। किंतु ज्यूस ने आपने कोशल और पराक्रम से पृथ्वी लोक पर विशेष अधिकार स्थापित कर लिया और देवमंडल का प्रधान बन बैठा।\n\nज्यूस की कल्पना भारतीय इंद्र से मिलती जुलती है। उसका भी आयुध वज्र तथा दंड था। यह वज्र दैत्यों से युद्ध करने के लिए इसे साइक्लोप्स नामक देवता से प्राप्त हुआ था। टाइटेनों (दैत्यों) से इसका निरंतर विरोध था, जिसके संबंध में यूनानी परंपराओं में अनेक कहानियाँ हैं। देवासुर संग्राम की भारतीय कथा ज्यूस और टाइटैनों के संघर्ष की कहानियों से काफी मिलती जुलती है। इंद्र की तरह ही यह परस्त्रीगामी तथा कामुक था। इसकी अनेक पत्नियाँ थीं, जिनमें हिरा, जो इसकी बहिन भी थी, प्रधान थी। इंद्राणी की ही तरह हिरा सापत्न्य भाव से पीड़ित रहती थी तथा ज्यूस से द्वेष करती थी। यूनानी समाज में हिरा की उपासना पुत्रदा के रूप में प्रचलित थी।\n\nयूनानी कल्पना में ज्यूस की ओलंपियन देवसृष्टि और मनुज सृष्टि का आदि जनक है तथा इसी के अधीन विश्व का शासन चलता रहता है। भूलोक के सभी राजा इसी की व्यवस्था के अंतर्गत शासन संचालन करते रहते हैं। यही मानव मात्र का भाग्य विधाता, न्याय और दंड का व्यवस्थापक है। पाप पुण्य की विवेचना भी यही करता है। अपने वज्र से मेघों को नियंत्रित करके भूमंडल को जलसिंचित करता तथा मनुष्यों के अनियंत्रित और अव्यवस्थित जीवन से क्रुद्ध होकर पृथ्वी का विनाश करने के लिए अतिवृष्टि द्वारा महाप्लावन भी करता है, दे.'प्रलय' और 'ज्यूस'।\n\nदेवी अथीना, यूनानी देव परिवार में, ज्यूस की ही तरह महत्वशालिनी थी। यह नैतिकता, सामाजिकता और लोक कल्याण की भावना को प्रश्रय देती थी, तथा इन्हीं की स्थापना इसके पूजाविधान का महत्वपूर्ण अंग था। यह युद्ध की भी देवी थी किंतु यह केवल धर्मयुद्धों में ही भाग लेती थी। ज्यूस की भाँति इसका प्रधान आयुध वज्र था, यद्यपि इसके हाथों में मशाल भी सुशोभित होती थी। यह ज्यूस की ही तरह द्युलोक की स्वामिनी थी और कृषि, वाणिज्य, उद्योग, कला तथा रूप और यौवन की संरक्षिका मानी जाती थी।\n\nएक यूनानी परंपरा के अनुसार यह पोसाइडान की पुत्री थी किंतु पोसाइडान से इसकी तनिक भी न पटती थी। इसे ज्यूस ने पत्नी के रूप में स्वीकार कर लिया था। इसके नाम के साथ 'पल्लस' जुड़ा रहता है। पल्लस के विषय में यूनान में अनेक परंपराएँ हैं, जो परस्पर विरोधी भी हैं। कुछ विद्वानों का मत है कि पल्लस अथीना की उपाधि मात्र है।\n\nज्यूस का भाई, पोसाइडान, समुद्र और नौपरिवहन का संरक्षक था। भारतीय देवता वरुण से इसकी समता की जा सकती है। यूनानी धारणा के अनुसार यह सागर में रहता था और विशेष अवसरों पर ही पृथ्वी पर आता था। समुद्र में यह निरंतर मत्स्यकन्याओं के साथ जलविहार और आखेट करता था। यह अश्वों का भी स्वामी माना जाता था। अथीना की इससे विशेष प्रतिद्वंद्विता थी, अतएव यह कभी रोष में आकर जलप्लावन द्वारा पृथ्वी के स्थल भाग का अपहरण भी किया करता था। इसका आयुध त्रिशूल है, तथा इसके हाथ में मत्स्य भी रहता है।\n\nजललोक के स्वामी पोसाइडान की तरह हेडीज भी ज्यूस का भाई था। यूनानी परंपरा के अनुसार यह अदृश्य देवता है और सदैव पाताल लोक ही में रहता है। ज्यूस की पुत्री पर्सेफोन का इसने अपहरण कर लिया था। पर्सेफोन इसे चाहती न थी और कभी कभी ही पत्नी भाव से हेडीज के पास जाती थी। धरती पर इस देवता का मान कम था।\n\nहेस्तिया शांति और सौख्य भावना की देवी थी। युद्ध और विवाद इसे प्रिय न था। इसके सौंदर्य पर अनुरक्त होकर अपोलो और पोसाइडान इसे चाहने लगे। अपोलो और पोसाइडान में बड़ी शत्रुता बढ़ गई और युद्ध की नौबत आने को हुई, जिसे दूर करने के लिए इसने आजीवन कौमार्य ्व्रात धारण कर लिया। यह गृहाग्नि और थलाग्नि की संरक्षिका थी अतएव अग्निदेवी के रूप में यूनानी समाज में घर घर आदर पाती रही।\n\nहंसवाहिनी ऐफ्रोडाइटि प्रेम और सौंदर्य की देवी थी। जीव और वनस्पति जगत्‌ में जनन-उत्पादन-क्षमता की यह संरक्षिका थी। गर्भ की रक्षा तथा प्रजनन का नियंत्रण यह अपने वाहन हेबी देवी के साथ करती थी। हेबी वसंत की स्वामिनी थी। ऐफ्रोडाइटि का विवाह ज्यूस ने हेफेस्टस से कर दिया था किंतु ये उससे अनुरक्त न थीं और युद्ध देवता एरीज़ से प्रेम करती थी। इसीसे इन्हें दो पुत्र फोवस (भय) और डेमोस (आतंक) उत्पन्न हुए थे। पोसाइडान भी इनका प्रेमी था। इस देवी को गुलाब विशेष प्रिय था।\n\nज्यूस से उत्पन्न आर्तेमिस्‌ और अपोलो जुड़वाँ बहनभाई थे और दोनों ही आयुध के रूप में चाँदी का धनुष बाण धारण करते थे। दे. 'आर्तेमिस्‌'। अपोलो संगीत, कविता, नृत्य आदि कलाओं के साथ ही साथ विज्ञान और दर्शन का भी संरक्षक, ऋतुओं का अधिष्ठाता तथा सूर्य का प्रतिरूप भी माना जाता था। यह हाथों में वीणा और धनुष धारण करता था। दे. 'अपोलो'।\n\nहर्मीज़ की ख्याति देवदूत के रूप में विशेष रूप से थी। यह भी पशुधन, वाणिज्य, कला और विज्ञान का संरक्षक था। संतान की कामनावालों का यह विशेष आराध्य था। यूनानी कल्पना के अनुसार यह पंख-युक्त जूते धारण करता है तथा इसका मुख सुंदर और स्मश्रु युक्त है। भारतीय देवता स्कंद की तरह यह चोरों का देवता भी माना जाता है।\n\nएरीज़ को युद्ध और विभीषिका ही प्रिय थी। जीवन और जगत्‌ की कुंठाओं और वीभत्सों का संरक्षक होने के नाते यूनानी समाज इससे डरता जरूर था किंतु इसका आदर न करता था। इसे कुत्तों की बलि दी जाती थी। यह हाथ में मशाल धारण करता था। माला इसे विशेष प्रिय थी।\n\nहेफेस्टस्‌ यूनानी देवताओं का विश्वकर्मा था। यह उद्योग का संरक्षक माना जाता था और आयुध बनाने में विशेष पटु था।\n\nइन देवताओं के अतिरिक्त, यूनानी समाज में अन्य देवी-देवता भी पूजित थे। इनमें हिराक्लीज़ डाइओनाइसस्‌ और डिमीटर का विशेष मान था। हिराक्लीज के द्वादश पराक्रम यूनानी आख्यानों में विशेष लोकप्रिय हैं। यह पराक्रम और पौरुष का प्रतीक समझा जाता था। डिमीटर देवी मानवोचित सद्गुणों की सरंक्षिका के रूप में समादर पाती थी। डाइओनाइसस्‌, यूनानी सभ्यता का प्रचारक था और शराब का आविष्कारक समझा जाता था।\n\nप्राचीन रोम के देववाद पर यूनानी देववाद का प्रभूत प्रभाव था। बहुत तरह से यूनानी देवी देवता नाम परिवर्तन के साथ रोम के देववाद में संमानित हुए। उनके गुण और आयुध भी उसी प्रकार माने जाते थे। नीचे की सूची से ऐसे यूनानी देवताओं का परिचय प्राप्त किया जा सकता है जो कि रोम में नाम परिवर्तन के साथ प्रचलित हुए -\n\n\nज़्यूस -- जुपिटर\n\nअथीना -- मिनर्वा\n\nडिमीटर -- केरस\n\nपोसाइडान -- नेपचून\n\nहिरा -- जूनो\n\nहेस्तिया -- वेस्ता\n\nहीबी -- जुविंतास\n\nऐफ्रोडाइटी -- वीनस\n\nआर्तेमिस् -- डायना\n\nहर्मीज़ -- मर्करी\n\nहिराक्लीज़ -- हर्कुलीज़\n\nइन देवताओं के अतिरिक्त यूनानी देववाद के अपोलो आदि कुछ देवता गुण, आयुध और स्वरूप के साथ ही साथ यूनानी नामों के साथ ही विख्यात हुए। जैसे यूनानी देववाद में ज़्यूस की मान्यता थी, उसी प्रकार रोम के देववाद में जुपिटर की। जूनो का रोम के नारीसमाज में विशेष आदर था और नेपचून वरुण के समान जलदेवता थे। रोम का देववाद कल्पना और विविधता की दृष्टि से यूनानियों से भी व्यापक था। यूट्रस्कन सभ्यता के प्रभाव से रोम में द्वादश देव की कल्पना थी, जिनमें तिनिया (द्युमंडल का स्वामी) और मंतुस विशिष्ट थे। उसी प्रकार कनिया, (पाताल लोक की स्वामिनी) लस (भाग्य देवी) आदि देवियाँ भी बड़ा प्रभाव रखती थीं। मार्स देवता कृषि और वाणिज्य के संरक्षक माने जाते थे तथा क्लीरिनस उदात्त और परिष्कृत वृत्तियोंवाले ऐसे देवता थे जिनका रोम के नागर समाज में विशेष आदर था। लघु देवी देवताओं के रूप में ईरानी म्थ्राि, (युद्ध के देवता) इटाली लाइवर पेटर (सुरा देवी) वद्याल (सूर्य देवता) मा और आइसिस, लेनस और वोल्कनेस की बड़ी मान्यता थी। रोम के लोग अपने जीवन और धारणाओं से संबंधित सभी मूर्त और अमूर्त वस्तुओं में देवत्व का आरोप करते थे।\n\nप्राचीन मिस्र के लोग बहुदेववाद में विश्वास करते थे, यद्यपि उनके धार्मिक जीवन और पूजाविधान में सूर्य का सर्वाधिक महत्व था। वे प्रकृति के प्रत्येक उपादान में देवत्व की कल्पना करते थे, अतएव नदी, पर्वत, ग्रह, नक्षत्र, वन, वृक्ष, सभी में देवत्व का आरोप करते थे। पशुओं में भी वे देवता का अंश मानते थे और या तो उन्हें देवता के वाहन के रूप में या देवता के प्रतीक के रूप में सम्मान देते थे। बैल और बकरे को बहुत पूज्य मानते थे, यद्यपि गाय, कुत्ता, बिल्ली, श्रृंगाल आदि पशुओं, बाज, हंस आदि पक्षियों तथा मकर, मत्स्य आदि जलचरों को भी वे पूजायोग्य समझते थे।\n\nमिस्री परंपरा के अनुसार द्युलोक एक विशाल गो की तरह है जिसके अंगोपांग के रूप में पृथ्वी, आकाश, समुद्र आदि हैं। कुछ परंपरा में आकाश देवता को नारी रूप में मान्यता प्राप्त हैं। कल्पना जो भी थी (गाय या नारी), सूर्य वत्स या बालक के रूप में इसी विशाल द्युलोक से प्रकट होता माना जाता था, जो एक विशाल बाल पक्षी की तरह द्यावा पृथ्वी का चक्कर मारा करता था। इसी कल्पना के आधार पर मिस्र में सूर्य की आदिकल्पना तथा मूर्तिविधान में सूर्य को सपक्ष आभामंडल (्ध्रत्दढ़ड्ढड्ड द्मद्वद ड्डत्द्मत्त्) के रूप में माना गया। कालांतर में यह प्रतीक मिस्र के धर्म और लोकजीवन में विशेष मान्य हुआ। पृथ्वी का भी आदिदेव कल्पना में मूर्त रूप माना गया। आकाशरूपी नारी, मिस्र की प्राचीन धारणा के अनुसार शु अथवा पवन देवता के आधार पर टिकी है, जिसके नीचे पृथ्वीरूपी नर उटंग लेटा है। पृथ्वी देवता को मिस्र में केब कहा जाता था।\n\nएक भिन्न परंपरा के अनुसार मिस्र के देवपरिवार का उद्गम 'अंड' से है। इसी अंड से सूर्य उत्पन्न होता है। सूर्य की चार संतानें थीं, जिनके नाम शू, तेहनूत, केब और नूत थे। शू और तेहनूत द्युलोक के स्वामी मूर्तरूप में और केब तथा नूत क्रमश: पृथ्वी और आकाश के रूप में व्यक्त हुए। केब और नूत से ओसिरिस, इसिस, सेत और नेफथीस उत्पन्न हुए। इस प्रकार मिस्र के प्राचीन देवमंडल में सूर्य सहित कुल नौ सदस्य थे। मरने के बाद जीवन जिस स्थल में विश्राम पाता है, उसका स्वामी ओसिरिस माना जाता था। ओसिरिस अपनी बहन इसिस की सहायता से, जो उसकी पत्नी भी थीं, पृथ्वी का भी आधिपत्य करता हुआ माना जाता था। यद्यपि ये सुयोग्य और धार्मिंक माना जाता था तथापि मिस्र की एक किंवदंती के अनुसार इसकी हत्या सेत नामक देवता ने कर दी थी। इसिस ने इसे पुन: श्रृगालमुख देव की कृपा और सहयोग से जीवित कर लिया और कालांतर में इसिस ने होरस नामक पुत्र उत्पन्न किया। होरस बड़ा प्रतापी हुआ और अपने पिता की ही भाँति पृथ्वी लोक का अधिपति बना। इसकी आनुवंशिक शत्रुता सेत तथा उसके सहयोगी 'अशुर' देवता थोथ से निरतर बनी रही। मिस्र की परंपरा में होरस को आदर्श पुत्र और इसिस को आदर्श पत्नी के रूप में माना जाता था। इसिस का माता के रूप में व्यापक प्रभाव था और ये जीव मात्र की जननी के रूप में पूजित होती थीं। किंतु ओरस के प्रति मिस्री लोकभावना में इन सबसे भी अधिक आदर था और इसकी उपासना डेड्ड, एवीडोस आदि नगरों में विशेष रूप से होती थी। इनके सम्मान में स्तंभ खड़े किए जाते थे। इसे ऋतुओं का अधिष्ठाता और मरणोत्तर जीवन का नियामक माना जाता था। काल और घड़ी के नियामक के रूप में चंद्रमा की मान्यता थी जिसे इविस भी कहते थे। यही 'अक्षर'का आविष्कारक और संरक्षक तथा प्रज्ञा का स्वामी भी माना जाता था। उल्लास, आनंद ओर प्रेम की देवी नूत मिस्र की लोकपरंपरा और उपासना में समान रूप से आदर पाती थीं। वे विभिन्न नगरों में विभिन्न नामों तथा स्वरूपों से पूजी जाती थीं। देंदरेह में ये गोमाता, जिन्हें हथोर कहते थे, साईस नगर में नेत के नाम से, बबस्तिस में बिल्ली के रूप में तथा मेंफिस में सिंहिनी के रूप में पूजी जाती थीं।\n\nसूर्य मिस्र का प्रधान देवता था और इसकी पूजा मिस्र के धार्मिकजीवन का महत्वपूर्ण अंग थी। नील नदी के मुहाने पर स्थित 'ओन' नगर में सूर्य की पूजा री अथवा रे नाम से होती थी। सूर्य का बिंब रूप में दर्शन पुनीत माना जाता था। सूर्य के अन्य रूपों के आधार पर भी मिस्र की देवकल्पना पल्लवित हुई। इस प्रकार सूर्य के उदयरूप के आधार पर खेप्री और अस्तरूप के आधार पर अतुम की कल्पना की गई। मध्यराजत्वकाल (2132-1777 ई.पू.) में सूर्यपूजा अमोन के नाम से विशेष प्रचलित हुई। अमोन सूर्य के विशिष्ट स्वरूप का मूर्तरूप था। कालांतर में रे और अमोन दोनों ही सूर्य के रूपों को एक में मिला दिया गया और इस प्रकार 'अमोनरे' अथवा 'राअमों' के समन्वित सूर्य-पूजा-विधान और देवस्वरूप को बड़ी मान्यता मिली। एमेनोहतेप तृतीय के शासनकाल ही में, मिस्र के साम्राज्यवाद से प्रभावित होकर, ऐकेश्वरवाद की लहर मिस्र में दौड़ पड़ी। सूर्य के विभिन्न रूपों की अपेक्षा केवल एक ही रूप को विशिष्ट समझा जाने लगा। इसके उत्तराधिकारी एमेनोहोतेप चतुर्थ, जिसने 1375 ई.पू. में राज्यारोहरण किया, अतोन नामक विशिष्ट सूर्य की कल्पना की और इसे ही विश्वोपरि सर्वोत्तम, सर्वशक्तिमान, सार्वभौम और एक ईश्वर माना। विश्व के इतिहास में सार्वभौम विश्वदेव की कल्पना का यह प्रथम और अनूठा उदाहरण है। 'अतोन' के प्रति भक्ति की भावातिरेकता के कारण वह पारंपरिक सूर्य देवता अमोन रे से घृणा करने लगा और इसकी पूजा राजाज्ञा द्वारा बंद करा दी, किंतु इसके मरने पर पुन: अमोन रे की पूजा प्रचलित हो गयी।\n\nमिस्र में नील नदी तथा उसकी धाराओं में देवत्व का आरोप किया गया और पूजा होने लगी थी। साथ ही अन्य भी बहुत से छोटे छोटे देवरूपों की कल्पना की गई थी। इम्होतेप, छोटे देवताओं में विशिष्ट था, जिसे भारतीय विश्वकर्मा के समान समझना चाहिए।\n\n", "id": "436697", "title": "देवी तथा देवता (अभारतीय)"}
{"url": "https://hi.wikipedia.org/wiki?curid=436703", "text": "यूनानी देवपरिवार का वंशवृक्ष\n\nध्यातव्य: \n(१) प्रमुख ओलम्पियनों (essential Olympians) के नाम मोटे फोण्ट में दिये गये हैं।\n\n(२) हरे रंग में दिये गये नाम 'टाइटनों' (titans) के हैं।\n", "id": "436703", "title": "यूनानी देवपरिवार का वंशवृक्ष"}
{"url": "https://hi.wikipedia.org/wiki?curid=436704", "text": "अम्लाट\n\nगार्गीसंहिता के युगपुराणवाले स्कंध में एक शक आक्रमण का उल्लेख है जो मगध पर ल. 35 ई.पू. में हुआ था। इस आक्रमण का नेता शक अम्लाट था। अम्लाट संभवत: शकराज अयस्‌ (ल. 58-11 ई.पू.) का प्रांतीय शासक था और उत्तर पश्चिम के भारतीय सीमा प्रांत से चलकर सीधा मगध तक जा पहुँचा। यह शक आक्रमण इतना प्रबल और भयानक था कि मगध को इसने अपूर्व संकट में डाल दिया। युग पुराण में लिखा है कि अम्लाट ने इतना नरसंहार किया कि मगध में रक्षा करने और हल चलाने के लिए एक पुरुष भी न बचा और हल आदि चलाने का कार्य भी स्त्रियाँ करने लगीं; वही शासन भी करती थीं।\n\n", "id": "436704", "title": "अम्लाट"}
{"url": "https://hi.wikipedia.org/wiki?curid=436705", "text": "देवता और देव\n\nआजकल हिंदी में 'देवता' शब्द का देव शब्द के समान पुल्लिंग में व्यवहार होता है। स्त्रीलिंग में दोनों का रूप देवी है। इंद्र, रुद्र, गणेश आदि देवता; शची, दुर्गा, लक्ष्मी आदि देवियाँ हैं। सूक्ष्म शरीरधारी और भूलोक से ऊपर के लोकों में निवास करनेवालों के गंधर्व, अप्सरा, यक्ष, पितृ और देव जैसे कई वर्ग हैं। इनमें देववर्ग सबसे ऊँचा है और उसका निवास स्वर्गलोक में माना जाता है। देव का पर्याय सुर भी है। आर्यसमाज के विद्वान्‌ ऐसा नहीं मानते। उनका विश्वास है कि देव शब्द वैदिक वाङ्‌मय में विद्वानों और तपस्वियों, सामान्यत: पूज्य जनों, के लिए व्यवहृत हुआ है। संभव है ऐसा ही हो, परंतु साधारण: हिंदुओं के विश्वासों के अनुसार ऐसा नहीं है। देव शब्द को सामने उपस्थित विद्वानों का वाचक मानने पर कई मंत्रों का अर्थ नहीं लगता, जैसे :\n\nदेवों ने यज्ञपुरुष की यज्ञ के द्वारा पूजा की, उन धर्मों के द्वारा जो इस विश्व के संचालक आदि धर्म हैं। जो लोग इस प्रकार आचरण करते हैं, यह नाक में (नाकउ नअ अअ कउ नहींअ नहींअ सुखउ जहाँ असुख नहीं हैउ जहाँ सुख हैउ स्वर्लोक में) महिमा को प्राप्त होते है जहाँ पूर्वकालीन साध्य देव निवास करते हैं। इसमें कोई संदेह नहीं है।\n\nदेवता और देव एक प्रकार से एक दूसरे के समानार्थक हो गए हैं, फिर भी व्यवहार में कुछ अंतर है। 'एक देवता' कहा जा सकता है परंतु एक देव बोलने का चलन नहीं है। देवलोक, देवगण आदि बोला जा सकता है। देव, देवता, देवी के विरोधी असुर, दैत्य, दानव जैसे नामों से पुकारे जाते हैं।\n\nसंस्कृत में देव और देवता समानार्थक नहीं हैं। पहिली बात जो अपनी ओर ध्यान आकृष्ट करती है वह यह है कि देवता शब्द स्त्रीलिंग है और दूसरी यह कि उसका प्रयोग मंत्रों के ही संबंध में होता है। यदि किसी संस्कृत पुस्तक में देवता को देव के अर्थ में लिख दिया गया है तो इसे मेरी समझ में लेखक का प्रमाद जानना चाहिए, यद्यपि कई कोशकार दोनों शब्दों को समानार्थक भी मानते हैं। कई प्रतिष्ठित पुस्तकों में भी ऐसा प्रयोग आता है पर इन सब की रचना वेदकाल से पीछे की है। प्रत्येक वेदमंत्र के साथ उसके द्रष्टा ऋषि तथा छंद और उसके विनियोग का उल्लेख होता है और साथ ही एक देवता का नाम भी लिया जाता है। देवता का नाम प्राय: पुल्लिंग में होता है, जैसे:\n\nविष्णु चले, उन्होंने तीन बार पाँव रखे, सारा विश्व उनके पाँव की धूलि से भर गया।\n\nइस मंत्र के साथ देवता का उल्लेख मिलता है। परंतु देवता शब्द के स्त्रीलिंग होने से यों कहना हागा कि 'इस मंत्र की देवता विष्णु है। इसी प्रकार किसी मंत्र की देवता, इंद्र, किसी की रुद्र आदि हैं। यह विलक्षण बात प्रतीत हाती है। यही परंपरा तंत्रग्रंथों में चली आई है। उनमें भी बहुत से मंत्र होते हैं। कोई मंत्र एक अक्षर का होता है, कोई अनेकाक्षर, जैसे ्ह्रीं या क्लीं, ऊं वं वज्राय स्वाहा या एं ्ह्रीं क्लीं चामुण्डायै विच्चे स्वाहा। प्रत्येक मंत्र के साथ उसकी देवता का उल्लेख है। यह विचारणीय है कि मंत्र के साथ पुरुष देव के लिए स्त्रीलिंग देवता शब्द क्यों प्रयुक्त होता है।\n\nइस रहस्य के पीछे गंभीर आध्यात्मिक विचार है। विश्व का आधार तो शुद्ध ब्रह्म है। वह सत्वरूप, चिन्मय है। जगत्‌ के आरंभ में वहीं पदार्थ परमात्मा रूप से स्थित होता है। परमात्मा पराशक्तियुक्त है। परमशिव के दो चेहरे सामने आते हैं : प्रकाश और विमर्श, शिव और शक्ति। दोनों एक हैं, अभिन्न हैं। नासदीय सूक्त कहता है:\n\n'आनीदवातं स्वधया तदेकं, तस्माद्धान्यन्नहि किंचनाए' - वह अपनी स्वधा के साथ बिना हवा के साँस ले रहा था, उसके सिवाय और कुछ नहीं था। इसीलिए इस तत्व का प्रतीक अर्धनारीश्वर विग्रह है। ज्यों ज्यों जगत्‌ स्थूल से स्थूलतर होता जाता है, पराशक्ति के असंख्य रूप होते जाते हैं। इनमें से प्रत्येक को देवता कहते हैं। विज्ञान ऊर्जा के जितने भेदों का अध्ययन करता है वह सब देवताएँ हैं। देवताएँ तो अनंत हैं, हम उनमें से कुछ को नाम देते हैं। ऐसा माना जाता है कि यदि मंत्र विशेष का यथाविधि जप किया जाए तो उच्चारण से उत्पन्न स्वरलहरियाँ शक्ति के अनंतसागर को विशेष प्रकार से क्षुब्ध करती हैं। फलत: साधक में विशेष प्रकार की शक्ति का उदय होता है। यदि ऐसा कहा जाता है कि अमुक मंत्र की देवता रुद्र है तो तात्पर्य यह है कि उस मंत्र के विधिपूर्वक जप से साधक में रौद्री शक्ति- संहारक शक्ति का उदय, उद्बोध होगा। यह साधक की निष्ठा और तप की उग्रता पर निर्भर करता है कि वह शक्ति सागर को कहाँ तक विलोड़ित कर सकेगा। इसी प्रकार विष्णु, प्रजापति, इंद्र आदि नाम वैष्णवी, ब्राह्मी, ऐंद्री शक्तियों के प्रतीक के रूप में मंत्रों के साथ प्रयुक्त होते हैं। सब देवताओं को महाशक्ति से तादात्म्य दुर्गासप्तशती में इस प्रकार दिखलाया गया है। शुंभ से लड़ने में महासरस्वती की सहायता के लिए आई हुई लक्ष्मी, ब्रह्माणी आदि को देखकर उससे आपत्ति करने पर देवी कहती हैं कि यह सब तो मेरी विभूतियाँ हैं, 'द्वितीया का ममापरा- मेरे सिवाय दूसरी कौन है? और तत्काल सब देवताएँ उनमें समा गईं।\n\nदेवगण कौन हैं? यह लोग पुराकाल के योगी हैं जिन्होंने अपने उग्र तप के बल पर विश्व में ऊँचा स्थान पाया है। जिसने जिस शक्ति का विशेष उद्बोध किया है उसको उसके नाम से पुकारा जाता है। यह लोग दीर्घ काल तक इतर जीवों के कल्याणार्थ अपनी विभूतियों का उपयोग करते रहते हैं। इससे यह स्पष्ट है कि देव और देवता का एक ही अर्थ नहीं है। यह कह सकते हैं कि देवतायुक्त व्यक्ति देव है।\n\nप्रसंगवशात्‌ यह भी विचार कर लेना चाहिए कि अर्थविक्रिया हुई क्यों और देव शब्द का चलन क्यों कम हो गया। जब तक वैदिक यज्ञ याग होते रहे वेद का अध्ययन अध्यापन भी होता रहा। बौद्धकाल के बाद यज्ञों का चलन बहुत कम हो गया, वेदपाठ निष्प्रयोजन सा प्रतीत होने लगा। फलत: मंत्रों के अर्थ की ओर से ध्यान हट गया, देवता शब्द का लक्ष्य विस्मृतप्राय हो गया। देवताओं के प्रतीक के रूप में इंद्रादि नाम पहले से ही दिए हुए थे। देवता शब्द के स्त्रीलिंग होने की ओर से भी ध्यान दूर हो गया। प्रतीक मूल बन गया। इंद्रदेव, विष्णुदेव, वरुणदेव, इंद्रदेवता, विष्णुदेवता, वरुणदेवता बन गए।\n\nइतिहासवेत्ताओं का कहना है कि किसी समय आर्य लोगों में किन्हीं धार्मिक प्रश्नों को लेकर संघर्ष हुआ। यह आज से सहस्त्रों वर्ष पहले की बात है। हम उन सब प्रश्नों का नहीं जानते जिनपर विवाद उठा परंतु इतना तो निश्चित प्रतीत होता है कि एक प्रश्न इंद्र के संबध में था। कुछ लोग इंद्र को देवराज मानते थे। शेष इसके लिए तेयार नहीं थे। झगड़ा इतना बढ़ा कि इंद्र को न माननेवाले देश का छोड़कर चले गए। कई जगहों में घूमते घूमते अंत में वह लोग ईरान में बस गए। उन्हीं के वंशज आज पारसियों के नाम से हमारे देश में रहते हैं। वेदों में इंद्र को न माननेवालों, अनिंद्रों, की बहुत भर्त्सना की गई है। धार्मिक कटुता का परिणाम यहाँ तक पहुँचा कि धर्म संबंधी कुछ महत्वपूर्ण शब्दों तक का बंटवारा हो गया। इनमें से दो शब्द देव और असुर थे।\n\nदेव शब्द दिव्‌ धातु से निकला है, जिसका अर्थ है चमकना। जो प्रकाशमान्‌, तेजस्वी, हो वह देव है। असुर की व्युत्पत्ति सायण के अनुसार इस प्रकार है : अस्यति क्षिपति सर्वान्‌ - जो सबको फेंक देता है। इसका अर्थ उन्होंने प्रबेल: प्रबल, बताया है। प्रारंभ में इन दोनों शब्दों का वाच्यार्थ एक ही था। देवगण तेजस्वी भी थे और प्रबल भी, अत: वह असुर भी थे। इस प्राचीन प्रयोग की स्मृतियाँ स्वयं वेद में सुरक्षित हैं। कई जगहों में देवों को असुर कहा गया है। ऋग्वेद के तृतीय मंडल के 55वें सूक्त में 22 मंत्र हैं। सबमें देवों के असुरत्व की चर्चा है। प्रत्येक मंत्र के अंत में कहा गया है : महद्देवानामसुरत्वमेकं देवों का असुरत्व महान्‌ है अर्थात्‌ वह बड़े प्रबल हैं। उदाहरण के लिए सुक्त का 10वां मंत्र लीजिए :\n\n- रक्षक विष्णु परम पथ से जाते हैं, प्रिय अमृत धामों को धारण करते हुए।\n\nअग्नि उन सब धामों को जानते हैं,\n\nदेवों का एक असुरत्व महान्‌ है।।\n\nधार्मिक खटपट में ये दोनों शब्द बँट गए। ईरानी आर्यों ने असुर शब्द को अपनाया और भारतीयों ने देव शब्द को। ईरान में परमात्मा अहुरमज्द- असुर महत्‌- बड़ा असुर- कहलाया तो भारत में उसे महादेव की उपाधि मिली। फलत: ईरानी समुदाय में देव निंदास्पद बन गया और भारतीयों में यही दुर्गति असुर शब्द की हुई। लोगों के मुसलमान हो जाने पर भी देव शब्द ईरानी भाषा, फारसी में ऊपर न उठ सका, उसी भूत प्रेत, निकृष्ट और दुष्ट परंतु शक्तिशाली, जीवविशेष के अर्थ में प्रयोग होता रहा। पठान आक्रामकों के साथ भारत आया। अब एक तो यहाँ पुराना देव शब्द था, दूसरा यह नया देव शब्द पहुंचा। आक्रामक के सामने स्वदेशी शब्द को पीछे हटना पड़ा। धीरे धीरे उसका व्यवहार कम होता गया। अर्थव्यभिचार को बचाने के लिए विद्वानों ने स्यात्‌ जानबूझ कर ऐसा किया होगा। उसके पास देवता शब्द था ही जिसका अब प्राय: कोई पृथक्‌ प्रयोजन नहीं रह गया था। देव की जगह धीरे धीरे देवता ने ले ली और अपने बुरे अर्थ के लिए देव शब्द सामान्य लोगों की बोली में उतर आया। कालादेव, लालदेव आदि की कहानियाँ लोक में प्रचलित हो गईं, अमुक मनुष्य का देव जैसा शरीर हे, ऐसे वाक्य सुने जाने लगे। अप्सरा, गंधर्व आदि तो थे ही, हमने मुस्लिम शासनकाल में जिन, परी और देवों के नए वर्गों की भी सृष्टि होते देखी। सौ वर्ष पुराने नाटक अमानतकृत इंदर सभा में इनमें से कइयों के दर्शन होते हैं। वहाँ राजा इंदर के दरबार में अप्सराओं की जगह परियाँ और अग्नि, वरुण, विष्णु आदि की जगह भाँति भाँति के रंगीन देव ही मंच पर आते हैं।\n\nप्रसंगवशात्‌ 'सुर' शब्द का भी ऊपर चर्चा किया गया है। इसका इतिहास भी रोचक प्रतीत होता है। वैदिक वाङ्‌मय में इसका पता नहीं चला। ऐसा प्रतीत होता है कि पीछे से असुर शब्द की व्युत्पत्ति भूलकर लोगों ने ऐसा सोचा होगा कि अ और सुर मिलने से यह शब्द बना है। ऐसी अवस्था में इसका अर्थ होगा सुर नहीं। जो सुर न हो वह असुर हुआ। असुरों के विरोधी देव थे ही, अत: सुर सहज ही देव का पर्याय बन गया। इसके लिए व्युत्पत्ति भी ढूंढ निकाली गई : सुष्ठु राति अभीष्टानजा अच्छी तरह अभीष्टों को देता है, पूरा करता है। नया होते हुए भी यह शब्द सैकड़ों वर्षों से प्रचलित है।\n\n", "id": "436705", "title": "देवता और देव"}
{"url": "https://hi.wikipedia.org/wiki?curid=436706", "text": "दैववाद\n\nभगवद्गीता के अनुसार, प्रत्येक क्रिया के पाँच कारण होते हैं- अधिष्ठान, कर्ता, करण, चेष्टा और दैव। दैव कारण का वह भाग है जो मनुष्य के उद्योग से सबंद्ध नहीं। दैववाद के अनुसार यह अंश क्रिया का संपूर्ण कारण है; मनुष्य भी कर्ता नहीं, करण ही है, हमारा सारा जीवन भाग्यवश व्यतीत होता है।\n\nप्रकृतिवाद प्रकृतिनियम को इस भाग्य का विधाता बताता है। विकसित धर्मों में कुछ देव को ईश्वरेच्छा के अर्थ में लेते हैं। प्रकृतिवाद कहता है कि जब सारा विश्व नियमाधीन चल रहा है, तो इसका अति अल्प भाग नियम की उपेक्षा नहीं कर सकता। सेंट आगस्तिन ने कहा कि सर्वज्ञ होने के कारण ईश्वर भविष्य में होनेवाले कर्मों को भी जानता है। परंतु ज्ञान का विषय कोई ऐसा पदार्थ ही हो सकता है जिसका वास्तविक अस्तित्व हो; इसलिए ऐसे कर्म पहले ही ईश्वर की ओर से निर्णीत हो चुके होते हैं।\n\nअनुभव बताता है कि हमारी स्वाधीनता परिमित तो है, परंतु हम यह नहीं मान सकते कि हम सर्वथा पराधीन हैं। किसी वस्तु को देखने में ही हमारा मन उपलब्धों को संयुक्त करता है और अपनी स्वाधीनता की घोषणा करता है। नैतिक जीवन का तो आधार ही स्वाधीनता है। अभाव में उत्तरदायित्व के लिए कोई स्थान नहीं। स्वंय धर्म के लिए भी दैववाद कठिनाइयाँ खड़ी कर देता है। यदि हमारा भाग्य पूर्ण रूप से ईश्वर ने निश्चित किया है, तो पुण्य पाप हमारे कर्म ही नहीं; उनका फल हमें क्यों मिलेगा? इस कठिनाई से बचने के लिए कुछ विचारक कहते हैं कि दैव हमारे पूर्वजन्मों के कर्मों का संस्कार ही है; हमारा भाग्य, हमारा अपना बनाया हुआ है।\n\n\n", "id": "436706", "title": "दैववाद"}
{"url": "https://hi.wikipedia.org/wiki?curid=436737", "text": "ईडन\n\nईडन (अंग्रेज़ी: Eden) या ख़ुल्द (अरबी: ) कई इब्राहीमी धर्मों (जैसे की ईसाई धर्म और इस्लाम) की मान्यताओं में वह जगह थी जहाँ ईश्वर ने पहले पुरुष (आदम) और पहली स्त्री (हव्वा या ईव) की सृष्टि के बाद उन्हें रखा था। इसे इन धर्मों की धर्मकथाओं में एक सौंदर्य और शांति से भरे उद्यान के रूप में दर्शाया जाता है जहाँ यह दोनों निर्दोष और निष्कपट चरित्र से रहते थे। ईसाई मान्यता के अनुसार, अपनी आज्ञा का उल्लंघन करने के लिए इन दोनों को पापी ठहराकर उन्हें ईश्वर ने इस उद्यान से बहार निकल दिया था। ईसाई मत की बहुत सी धारणाएँ इस मूल पाप पर आधारित हैं।\n\nईडन के उद्यान में आदम और हव्वा बिलकुल अज्ञान और निर्दोष स्थिति में आनंद से बच्चों की तरह रहते थे। वे पूरी तरह नग्न रहते थे क्योंकि उन्हें यौन संबंधों का कोई ज्ञान नहीं था और कोई शर्म नहीं अनुभव होती थी। इसी उद्यान में एक वृक्ष था जिसे \"ज्ञान का वृक्ष\" कहा जाता है। उसपर लगे फल का खाना ईश्वर ने स्पष्ट रूप से आदम को वर्जित किया था। ईसाई मान्यता के अनुसार एक सर्प ने पहले हव्वा को उकसाया और फिर हव्वा ने आदम को ज्ञान का फल खाने के लिए उकसाया। आदम ने आज्ञा-उल्लंघन की और फल खा लिया। इस से उसकी निष्कपटता ख़त्म हो गई और आदम और हव्वा को एक-दूसरे को देखकर शर्म महसूस होने लगी। उन्होंने कुछ अंजीर के पत्तों के छोटे वस्त्र बनाकर अपने कुछ अंग ढकने का प्रयास किया। जब ईश्वर उनसे मिलने आये और यह देखा तो वह समझ गए की आदम ने ज्ञान का फल खा लिया है और भयंकर क्रोध में आ गए। उन्होंने आदम और हव्वा हो ईडन से निकाल दिया। ईसाई मान्यताओं में तब से मानव पापी अवस्था में संसार में भटक रहे हैं।\n\nइस ईडन-निकाले को ईसाई धर्म में \"मानव का पतन\" (fall of man, फ़ॉल ऑफ़ मैन) कहा जाता है। यह भी माना जाता है कि हर मानव एक जन्मजात पापी है जो मरणोपरांत नरक जाएगा क्योंकि आदम और हव्वा का पाप हर मानव पर लाघू होता है। इसे \"मूल पाप\" (original sin, ओरिजिनल सिन) कहा जाता है।जीव हत्या, अनावश्यक हरे पेड़ों की कटाई ,किसी को व्यर्थ आघात पहुँचाना, व्यर्थ जल बहाना, आदि पाप है। ईसाई धर्म में माना जाता है कि ईसा मसीह ने अपनी क़ुरबानी देकर उन मानवों को नरक से बचाया जो उन्हें अपना भगवान स्वीकारते हैं। इस मान्यता को लेकर बहुत मतभेद हुआ है। शुद्ध रूप से यह अवधारणा यह कहती है कि यदि कोई नवजात शिशु बिना ईसाईकरण समारोह के मर जाए तो वह नरक जाता है। यह भी तात्पर्य निकलता है कि यदि कोई व्यक्ति ईसाई धर्म के बारे में सुने ही न लेकिन संत का जीवन बसर करे और जीवन भर कोई पाप न करे तो भी वह नरक ही जाएगा क्योंकि वह बिना ईसाई धर्म स्वीकारे वह मूल पाप से लदा हुआ है।\n\nवर्तमान युग में बहुत से ईसाई और ग़ैर-ईसाई लेखकों ने इन मान्यताओं की आलोचना की है। इन आलोचनाओं ने भिन्न रूप लिए हैं: कुछ कहते हैं कि मूल पाप कि अवधारणा से भले लोगों को अकारण ही अपराध-भावना से जीना पड़ता है और उनकी ईश्वर की प्रति भावना प्रेम की कम और डर की ज़्यादा होती है। यह भी कहा गया है कि इन कथाओं में मानवों की ईडन में निर्दोष अवस्था के चित्रण से यौन संबंधों को लेकर अस्वस्थ विचारधाराएँ उत्पन्न हो जाती हैं, क्योंकि यह एक शक्तिशाली मानवीय भावना है जिसे कुचला तो नहीं जा सकता लेकिन अपराध-भाव से देखने से यह हानिकारक प्रकार से बेढंगी होकर प्रकट होती है।\n\nभारतीय उपमहाद्वीप में ईडन की कहानी इस्लामी स्रोतों से आई। क्योंकि आदम पहला पुरुष माना जाता है इसलिए उन्हें \"बाबा आदम\" कहा जाने लगा और किसी भी पुरानी कहानी को मुहावरे में \"बाबा आदम की कहानी\" कहा जाता है। अगर किसी स्थान पर कोई न हो तो कहा जाता है कि वहाँ \"न आदम था न आदम की ज़ात\"। ईडन की कथा में हव्वा ने आदम से ज्ञानफल खाने को कहा था इसलिए अक्सर व्यंग्य में \"नारी पुरुष के पतन का कारण है\" सुना जाता है। क्षेत्रीय कविता में भी इस कहानी की ओर इशारा किया जाता है। उदाहरण के लिए ग़ालिब की प्रसिद्ध \"हज़ारों ख़्वाहिशें ऐसी\" नामक ग़ज़ल के इस शेर में एक प्रेमी अपनी चहेती की गली से निकलवाने की बेइज्ज़ती की तुलना आदम के ईडन से निकाले जाने से करता है:\n\nअंग्रेज़ी में \"अंजीर के पत्ते\" (fig leaf, फ़िग लीफ़) को किसी शर्मनाक कार्य को जैसे-तैसे छुपाने के प्रयास के लिए प्रयोग किया जाता है। \"It is a big scandal and this report is just a fig-leaf\" का अर्थ हुआ \"यह बहुत बड़ा काण्ड है और यह रिपोर्ट तो केवल एक अंजीर का पत्ता (छुपाने का प्रयास) है\"।\n\n", "id": "436737", "title": "ईडन"}
{"url": "https://hi.wikipedia.org/wiki?curid=436756", "text": "राजनैतिक भ्रष्टाचार\n\nअवैध निजी लाभ के लिये सरकारी अधिकारियों द्वारा अपने विधायी शक्तियों (legislated powers) का उपयोग राजनैतिक भ्रष्टाचार (Political corruption) कहलाता है। किन्तु सामान्यतः सरकारी शक्तियों का दुरुपयोग (जैसे अपने राजनैतिक प्रतिद्वंदियों को सताना/दबाना, पुलिस की निर्दयता आदि) राजनैतिक भ्रष्टाचार में नहीं गिना जाता। \n\nभ्रष्टाचार (आचरण) की कई किस्में और डिग्रियाँ हो सकती हैं, लेकिन समझा जाता है कि राजनीतिक और प्रशासनिक भ्रष्टाचार समाज और व्यवस्था को सबसे ज़्यादा प्रभावित करता है। अगर उसे संयमित न किया जाए तो भ्रष्टाचार मौजूदा और आने वाली पीढ़ियों के मानस का अंग बन सकता है। मान लिया जाता है कि भ्रष्टाचार ऊपर से नीचे तक सभी को, किसी को कम तो किसी को ज़्यादा, लाभ पहुँचा रहा है। राजनीतिक और प्रशासनिक भ्रष्टाचार एक-दूसरे से अलग न हो कर परस्पर गठजोड़ से पनपते हैं। 2004 की ग्लोबल करप्शन रिपोर्ट के मुताबिक इण्डोनेशिया के राष्ट्रपति सुहार्तो, फ़िलीपींस के राष्ट्रपति मार्कोस, ज़ैरे के राष्ट्रपति मोबुतो सेकू, नाइजीरिया के राष्ट्रपति सानी अबाका, सरबिया के राष्ट्रपति मिलोसेविच, हैती के राष्ट्रपति डुवेलियर और पेरू के राष्ट्रपति फ़ुजीमोरी ने सैकड़ों से लेकर अरबों डॉलर की रकम का भ्रष्टाचार किया। \n\nये भ्रष्ट नेता बिना नौकरशाही की मदद के सरकारी धन की यह लूट नहीं कर सकते थे। ख़ास बात यह है कि इस भ्रष्टाचार में निजी क्षेत्र और कॉरपोरेट पूँजी की भूमिका भी होती है। बाज़ार की प्रक्रियाओं और शीर्ष राजनीतिक- प्रशासनिक मुकामों पर लिए गये निर्णयों के बीच साठगाँठ के बिना यह भ्रष्टाचार इतना बड़ा रूप नहीं ले सकता। आज़ादी के बाद भारत में भी राजनीतिक और प्रशासनिक भ्रष्टाचार की यह परिघटना तेज़ी से पनपी है। एक तरफ़ शक किया जाता है कि बड़े-बड़े राजनेताओं का अवैध धन स्विस बैंकों के ख़ुफ़िया ख़ातों में जमा है और दूसरी तरफ़ तीसरी श्रेणी के क्लर्कों से लेकर आईएएस अफ़सरों के घरों पर पड़ने वाले छापों से करोड़ों-करोड़ों की सम्पत्ति बरामद हुई है। राजनीतिक और प्रशासनिक भ्रष्टाचार को ठीक से समझने के लिए अध्येताओं ने उसे दो श्रेणियों में बाँटा है। सरकारी पद पर रहते हुए उसका दुरुपयोग करने के ज़रिये किया गया भ्रष्टाचार और राजनीतिक या प्रशासनिक हैसियत को बनाये रखने के लिए किया जाने वाला भ्रष्टाचार। पहली श्रेणी में निजी क्षेत्र को दिये गये ठेकों और लाइसेंसों के बदले लिया गया कमीशन, हथियारों की ख़रीद-बिक्री में लिया गया कमीशन, फ़र्जीवाड़े और अन्य आर्थिक अपराधों द्वारा जमा की गयी रकम, टैक्स-चोरी में मदद और प्रोत्साहन से हासिल की गयी रकम, राजनीतिक रुतबे का इस्तेमाल करके धन की उगाही, सरकारी प्रभाव का इस्तेमाल करके किसी कम्पनी को लाभ पहुँचाने और उसके बदले रकम वसूलने और फ़ायदे वाली नियुक्तियों के बदले वरिष्ठ नौकरशाहों और नेताओं द्वारा वसूले जाने वाले अवैध धन जैसी गतिविधियाँ पहली श्रेणी में आती हैं। दूसरी श्रेणी में चुनाव लड़ने के लिए पार्टी-फ़ण्ड के नाम पर उगाही जाने वाली रकमें, वोटरों को ख़रीदने की कार्रवाई, बहुमत प्राप्त करने के लिए विधायकों और सांसदों को ख़रीदने में ख़र्च किया जाने वाला धन, संसद-अदालतों, सरकारी संस्थाओ, नागर समाज की संस्थाओं और मीडिया से अपने पक्ष में फ़ैसले लेने या उनका समर्थन प्राप्त करने के लिए ख़र्च किये जाने वाले संसाधन और सरकारी संसाधनों के आबंटन में किया जाने वाला पक्षपात आता है।\n\nराजनीतिक-प्रशासनिक भ्रष्टाचार को समझने के लिए ज़रूरी है कि इन दोनों श्रेणियों के अलावा एक और विभेदीकरण किया जाए। यह है शीर्ष पदों पर होने वाला बड़ा भ्रष्टाचार और निचले मुकामों पर होने वाला छोटा-मोटा भ्रष्टाचार। सूज़न रोज़ एकरमैन ने अपनी रचना करप्शन ऐंड गवर्नमेंट : कॉजिज़, कांसिक्वेसिंज़ ऐंड रिफ़ॉर्म में शीर्ष पदों पर होने वाले भ्रष्टाचार को ‘क्लेप्टोक्रैसी’ की संज्ञा दी गयी है। किसी भी तंत्र  के शीर्ष पर बैठा कोई बड़ा राजनेता या कोई बड़ा नौकरशाह एक निजी इजारेदार पूँजीपति की तरह आचरण कर सकता है। हालाँकि एकरमैन ने भारत के उदाहरण पर न के बराबर ही ग़ौर किया है, पर भारत में पब्लिक सेक्टर संस्थाओं के मुखिया अफ़सरों को ‘सरकारी मुग़लों’ की संज्ञा दी जा चुकी है। न्यायाधीशों द्वारा किये जाने वाले न्यायिक भ्रष्टाचार की परिघटना भारत में अभी नयी है लेकिन उसका असर दिखाई देने लगा है। दिल्ली में हुए राष्ट्रमण्डलीय खेलों के आयोजन में हुए भीषण भ्रष्टाचार के पीछे भी नेताओं और अफ़सरों का शीर्ष खेल ही था। टू जी स्पेक्ट्रम के आबंटन में हुए भ्रष्टाचार को भी क्लेप्टोक्रैसी के ताज़े उदाहरण के तौर पर लिया जा सकता है। निचले स्तर पर होने वाला भ्रष्टाचार ‘स्पीड मनी’ या ‘सुविधा शुल्क’ के तौर पर जाना जाता है। थाना स्तर के पुलिस अधिकारी, बिक्री कर या आय कर अधिकारी, सीमा और उत्पाद-शुल्क अधिकारी और विभिन्न किस्म के इंस्पैक्टर इस तरह के भ्रष्टाचार से लाभांवित होते हैं। इसी तरह ज़िला स्तर पर दिये जाने वाले ठेकों के आबंटन में पूरे ज़िला प्रशासन में कमीशन की रकम का बँटना एक आम बात है। \n\nयहाँ इन दोनों तरह के भ्रष्टाचारों के मूल्यांकन संबंधी विवाद का ज़िक्र करना ज़रूरी है। सार्वजनिक जीवन में अक्सर यह बहस होती रहती है कि क्लेप्टोक्रैसी ज़्यादा बड़ी समस्या है, या फिर सुविधा शुल्क? समाज शीर्ष पदों पर होने वाले भ्रष्टाचार से अधिक प्रभावित होता है, या निचले स्तर पर होने वाले अपेक्षाकृत छोटे भ्रष्टाचार से? इस बहस के पीछे एक विमर्श है जो क्लेप्टोक्रैसी से जुड़ा हुआ है। सत्तर और अस्सी के दशकों में देखा यह गया था कि कई बार शीर्ष पर बैठे हुए क्लेप्टोक्रैटिक शासक या अफ़सर निचले स्तर पर होने वाले भ्रष्टाचार को नापसंद करते हैं। उन्हें लगता था कि इस छुटभैये भ्रष्टाचार से व्यवस्था बदनाम होती है और अवैध लाभ उठाने की ख़ुद उनकी क्षमता घट जाती है। इस दृष्टिकोण में निचले स्तर का भ्रष्टाचार प्रशासनिक अक्षमता का द्योतक था। \n\nयह सही है कि छोटे स्तर का भ्रष्टाचार रिश्वतखोरी को पूरे समाज में विकेंद्रित कर देता है। एकरमैन ने भी अपनी रचना में इस पहलू की शिनाख्त की है। भारत में इसके सामाजिक प्रभाव का एक उदाहरण विवाह के बाज़ार में लाभ के पदों पर बैठे वरों की ऊँची दहेज-दरों के रूप में देखा जा सकता है। लेकिन दूसरी तरफ़ भारतीय उदाहरण ही यह बताता है कि भ्रष्टाचार का यह रूप न केवल शीर्ष पदों पर होने वाली कमीशनखोरी, दलाली और उगाही से जुड़ता है, बल्कि दोनों एक-दूसरे को पानी देते हैं। पिछले बीस वर्षों से भारतीय लोकतंत्र में राज्य सरकारों के स्तर पर सत्तारूढ़ निज़ाम द्वारा अगला चुनाव लड़ने के लिए नौकरशाही के ज़रिये नियोजित उगाही करने की प्रौद्योगिकी लगभग स्थापित हो चुकी है। इस प्रक्रिया ने क्लेप्टोक्रैसी और सुविधा शुल्क के बीच का फ़र्क काफ़ी हद तक कम कर दिया है। भारत जैसे संसदीय लोकतंत्र में चुनाव लड़ने और उसमें जीतने-हारने की प्रक्रिया अवैध धन के इस्तेमाल और उसके परिणामस्वरूप भ्रष्टाचार का प्रमुख स्रोत बनी हुई है। यह समस्या अर्थव्यवस्था पर सरकारी नियंत्रण के दिनों में भी थी, लेकिन बाज़ारोन्मुख व्यवस्था के ज़माने में इसने पहले से कहीं ज़्यादा भीषण रूप ग्रहण कर लिया है। एक तरफ़ चुनावों की संख्या और बारम्बारता बढ़ रही है, दूसरी तरफ़ राजनेताओं को चुनाव लड़ने और पार्टियाँ चलाने के लिए धन की ज़रूरत। नौकरशाही का इस्तेमाल करके धन उगाहने के साथ-साथ राजनीतिक दल निजी स्रोतों से बड़े पैमाने पर ख़ुफ़िया अनुदान प्राप्त करते हैं। यह काला धन होता है। बदले में नेतागण उन्हीं आर्थिक हितों की सेवा करने का वचन देते हैं। निजी पूँजी न केवल उन नेताओं और राजनीतिक पार्टियों की आर्थिक मदद करती है जिनके सत्ता में आने की सम्भावना है, बल्कि वह चालाकी से हाशिये पर पड़ी राजनीतिक ताकतों को भी पटाये रखना चाहती है ताकि मौका आने पर उनका इस्तेमाल कर सके। राजनीतिक भ्रष्टाचार के इस पहलू का एक इससे भी ज़्यादा अँधेरा पक्ष है। एक तरफ़ संगठित अपराध जगत द्वारा चुनाव प्रक्रिया में धन का निवेश और दूसरी तरफ़ स्वयं माफ़िया सरदारों द्वारा पार्टियों के उम्मीदवार बन कर चुनाव जीतने की कोशिश करना। इस पहलू को राजनीति के अपराधीकरण के रूप में भी देखा जाता है। \n\nचुनाव प्रणालियों का भ्रष्टाचार की समस्या के आईने में तुलनात्मक अध्ययन भी किया गया है। कई विद्वानों ने एक अध्ययन में दिखाया है कि आनुपातिक प्रतिनिधित्व (जैसे अमेरिकी चुनावी प्रणाली) फ़र्स्ट-पास्ट-दि-पोस्ट (जैसे भारतीय चुनावी प्रणाली) के मुकाबले राजनीतिक भ्रष्टाचार के अंदेशों से ज़्यादा ग्रस्त होती है। इसके पीछे तर्क दिया गया है कि आनुपातिक प्रतिनिधित्व के माध्यम से सांसद या विधायक चुनने वाली प्रणाली बहुत अधिक ताकतवर राजनीतिक दलों को प्रोत्साहन देती है। इन पार्टियों के नेता राष्ट्रपति के साथ, जिसके पास इस तरह की प्रणालियों में काफ़ी कार्यकारी अधिकार होते हैं, भ्रष्ट किस्म की सौदेबाज़ियाँ कर सकते हैं।\n\nइस विमर्श का दूसरा पक्ष यह मान कर चलता है कि अगर वोटरों को नेताओं के भ्रष्टाचार का पता लग गया तो वे अगले चुनाव में उन्हें सज़ा देंगे और ईमानदार प्रतिनिधियों को चुनेंगे। लेकिन, ऐसा हमेशा नहीं होता। अक्सर वोटरों के सामने एक तरफ़ सत्तारूढ़ भ्रष्ट और दूसरी तरफ़  विपक्ष में बैठे संदिग्ध चरित्र के नेता के बीच चुनाव करने का विकल्प होता है। एक अध्ययन में तथ्यगत विश्लेषण करके यह भी दिखाया गया है कि फ़ायदे के पदों से होने वाली कमायी, विपक्ष की कमज़ोरी और पूँजी की शक्तियों के बीच गठजोड़ के कारण सार्वजनिक जीवन में एक ऐसा ढाँचा बनता है जिससे राजनीतिक क्षेत्र को भ्रष्टाचार से मुक्त करना तकरीबन असम्भव लगने लगता है। \n\nबीसवीं सदी के आख़िरी दशक में राजनीतिक- प्रशासनिक भ्रष्टाचार को नापने के भी कुछ संस्थागत उपाय हुए हैं। लेकिन, किसी देश में सार्वजनिक जीवन की पारदर्शिता का सूचकांक क्या होना चाहिए— यह विवाद का विषय बना हुआ है। ट्रांसपेरेंसी इंटरनैशनल करप्शन परसेप्शंस इनडेक्स, ब्राइब पेयर्स इनडेक्स और ग्लोबल करप्शन बैरोमीटर तैयार किया है। दूसरी तरफ़ एकाउंटेंसी फ़र्म प्राइस वाटरहाउस कूपर्स ने ओपेसिटी इनडेक्स की रचना की है। सेंटर फ़ॉर पब्लिक इंटेग्रिटी ने इंटेग्रिटी इनडेक्स तैयार की है। समझा जाता है कि इस समय कोई बीस सूचकांक एक-दूसरे के साथ प्रतियोगिता कर रहे हैं। सबकी अलग-अलग रपटें जारी होती हैं। 2009 में करप्शन परसेप्शन इनडेक्स ने 180 देशों की पारदर्शिता का अध्ययन करके न्यूज़ीलैण्ड को सबसे कम भ्रष्ट और सोमालिया को सबसे अधिक भ्रष्ट देश करार दिया था।\n\n1. सूज़न रोज़-एकरमैन (1999), करप्शन ऐंड गवर्नमेंट : कॉजिज़, कांसिक्वेंसिज़, ऐंड रिफ़ॉर्म, केम्ब्रिज युनिवर्सिटी प्रेस, केम्ब्रिज.\n\n2. जोंग-सुंग यू और संजीव खग्राम (2005), ‘ए कम्परेटिव स्टडी ऑफ़ इनयीक्वलिटी ऐंड करप्शन’, अमेरिकन सोसियोलॅजीकल रिव्यू 70.\n\n3. रोज़र मेयरसन (1993), ‘इफ़ेक्टिवनेस ऑफ़ इलेक्ट्रोरल सिस्टम फ़ॉर रिड्यूसिंग गवर्नमेंट करप्शन : अ गेम-थियरिटिक एनालिसिस’, गेम्ज़ ऐंड इकॉनॉमिक बिहेवियर 5, .\n\n4. जेम्स स्कॉट (1972), कम्परेटिव पॉलिटिकल करप्शन, प्रेंटिस- हाल, एंगिलवुड क्लि क्रस, एनज.\n\n5. आर, क्लिटगार्ड (1988), कंट्रोलिंग करप्शन, युनिवर्सिटी ऑफ़ कैलिफ़ोर्निया प्रेस, बर्कले. \n\n", "id": "436756", "title": "राजनैतिक भ्रष्टाचार"}
{"url": "https://hi.wikipedia.org/wiki?curid=436776", "text": "शक्तियों का पृथक्करण\n\nशक्तियों के पृथक्करण का सिद्धान्त (principle of separation of powers) राज्य के सुशासन का एक प्रादर्श (माडल) है। शक्तियों के पृथक्करण के लिये राज्य को भिन्न उत्तरदायित्व वाली कई शाखाओं में विभाजित किया जाता है और प्रत्येक 'शाखा' को अलग-अलग और स्वतंत्र शक्तियाँ प्रदान की जाती हैं। प्रायः यह विभाजन - कार्यपालिका, विधायिका तथा न्यायपालिका के रूप में किया जाता है।\n\nशक्तियों के पृथक्करण का सिद्धांत फ्रेंच दार्शनिक मान्टेस्कयू ने दिया था। उसके अनुसार राज्य की शक्ति उसके तीन भागों कार्यपालिका, विधानपालिका, तथा न्यायपालिका मे बांट देनी चाहिये। यह सिद्धांत राज्य को सर्वाधिकारवादी होने से बचा सकता है तथा व्यक्ति की स्वतंत्रता की रक्षा करता है। अमेरिका का संविधान पहला ऐसा संविधान था जिसमें यह सिद्धान्त अपनाया गया था।\n\nशक्ति का पृथक्करण करना एक मौलिक कार्य है जो सभी राज्यों में किया जाता है। आधारभूत रूप में राज्य के तीन कार्य होते हैं - विधायन, नियमन और नियन्त्रण। इन कार्यों को क्रमशः विधायिका, सरकार और न्यायालय करती हैं। शक्ति पृथक्करण के सिद्धान्त पर ये तीनों इकाइयाँ स्वतः ही पृथक हो जाती है। न तो ये किसी दूसरे के अधीन होते हैं न तो कोई दूसरे के हस्तक्षेप को स्वीकार करता है। खासकर इनके समन्वय के लिए शक्ति सन्तुलन का सिद्धान्त अपनाया जाता है। शक्ति पृथक्करण में शक्ति सन्तुलन का वास्तविक अभ्यास संसदीय शासन प्रणाली में होता है। विधायिका सरकार का गठन करती है तो सरकार के विरुद्ध अविश्वास प्रस्ताव पारित कर उसे हटा भी सकती है। उसी तरह सरकार विधायिका का विघटन कर नये जनादेश के लिए जनता से अपील कर सकती है। विधायिका न्यायमूर्ति के खिलाफ महाभियोग पारित कर सकती है तो न्यायालय विधायिका के निर्णयों को अवैध घोषित कर सकती है। अमेरिकी गणतंत्र ने राष्ट्रपति को असीमित अधिकार दिया है मगर उस पर महाभियोग पारित करने का विशेषाधिकार संसद् (कांग्रेस) को दिया है।\n\nशक्ति विकेन्द्रीकरण भी एक आधारभूत सिद्धान्त है। इसका अधिक प्रयोग एकात्मक शासन प्रणाली में किया जाता है। संघात्मक शासन प्रणाली में शक्ति स्वतः विभाजित होती है और एकात्मक शासन में शक्ति केन्द्र में निहित होती है। इस लिए राज्य (केन्द्र) अपने स्थानीय क्रियाकलाप के संचालन हेतु केन्द्रीय और स्थानीय इकाइयों को शक्ति विकेन्द्रीत करता है। यद्यपि संघीय शासन का भी प्रादेशिक सरकार अपने स्थानीय इकाइयों को शक्ति का विकेन्द्रीकरण करती है। शक्ति का विभाजन और विकेन्द्रीकरण में मूलभूत अन्तर यह है कि विभाजित शक्ति वापस नहीं होती है लेकिन विकेन्द्रीत शक्ति केन्द्र द्वारा ऐच्छिक समय में वापस लिया जा सकता है।\n\nभारतीय संविधान मे इसका साफ वर्णन न होकर संकेत मात्र है। इस हेतु संविधान मे तीनो अंगों का पृथक वर्णन है। संसदीय लोकतंत्र होने के कारण भारत मे कार्यपालिका तथा विधायिका मे पूरा अलगाव नहीं हो सका है। कार्यपालिका (मंत्रीपरिषद) विधायिका मे से ही चुनी जाती है तथा उसके निचले सदन के प्रति ही उत्तरदायी होती है। अनुच्छेद 51 के अनुसार कार्यपालिका तथा न्यायपालिका को पृथक होना चाहिए। इसीलिये 1973 मे दंड प्रक्रिया संहिता पारित की गयी जिस के द्वारा जिला मजिस्ट्रेटों की न्यायिक शक्ति लेकर न्यायिक मजिस्ट्रेटों को दे दी गयी थी।\n\n\n", "id": "436776", "title": "शक्तियों का पृथक्करण"}
{"url": "https://hi.wikipedia.org/wiki?curid=436777", "text": "मेङिकल एसटरोलाजी\n\nइसके माधयम से हम जान सकते रोगो के कारण व निवारण पर शुरु मे यह जानना जरुरी है कि गृह किस शरीर के हिससे को दरशाते है।\n\n१ सूरज दाहिनी आँख दिमाक दिल२ चाँद मन बायी आँखखून का बहाव शीत ३ बुध तवचा आवाज नरवश सिसटम ४ गुरु लीवर आकाश ततव ५ शुकृ किङनीसेकश ६ पैर वायु विकार बोन ७ मंगल खून बोन मैरो ८ राहु जहर बाधा ङालना कमर ९ केतु सरजरी बोन फैकचर फिर गृह कुनङली मे कैसे बैठे है। \n\nरोगो के बारे मे जानने के लिये कारन निदान कैसर कब हो सकता है किस भाव से कया विचार करना है यह जानना जरुरी है\nयदि चनदमा से छहवे भाव मे राहु है तो राहु चाद कि दशा मे कैसर हो सकता है बचने के लिये चाद को मजबुत बनाना होगा यह वयापक विशय है जिस पर चरचा होनी चाहिये कई रोगो का कारन गलैङ का काम न करना होता है थाइराइङ मगल गुरु पैराथाइराइङ शनि पैनकियाज जिसके कारन ङायबटीज होता है मंगलगुरु शुकृ इनमे से जो गृह कमजोर होगा उससे रोग का उदभव होगा जैसे पैनकियाज को मंगल गुरु शुकृ देखते है तो यदि मंगल खराब होगा या कमजोर होगा तो खून मे शूगर शुकृ तो यूरिन मे गुरु तो लीवर की कमजोरी से ङकयबटीज होगा यहा यह भी बता दे कि यदि राहु के चलते रोग हो तो उसकी सही ङायगनोसिस नही हो पाती चतुरथ भाव से दवा का दसवे से ङाकटर का विचार होता है इनमे भी बुरे गृह होने से रोगी को सही उपचार नही मिल पाता है। यहा यह भी बता दे कि यदि राहु के चलते रोग हो तो उसकी सही ङायगनोसिस नही हो पाती चतुरथ भाव से दवा का दसमे भाव से ङाकटर का विचार करते है। \n\nअब रोगो की विशेस परिसथित की बात करते है।\n\n१ राहु चंदृमा कैसर \n\n२ मंगल पीङित होने पर खून से समबनधित रोग\n\n३ राहु पीङित होने पर पागलपन मानसिक रोग अशटम मे होने पर नाग भय जहर का भय\n\n४ बुध पीङित होने पर तवचा रोग नरवश सिसटम \n\n५ गुरु पीङित होने पर लीवर के रोग कोङ ङायबटीज आदि\n\n६ सूरज के कारन दाहिनी आंख सफेद कुसट \n\nजिस गृह के कारन रोग हो उसका उपचार रतन जङी बूटी दान मंतर जाप साथ ही लगन को मजबूत बना कर करना चाहिये। दसवे से ङाकटर का विचार होता है इनमे भी बुरे गृह होने से रोगी को सही उपचार नही मिल पाता है। एक बात यह भी जानना जरुरी है कि लगन कैसा है यदि लगन मजबुत है तो बुरे गृह का उतना असर नही होगा लेकिन यदि लगन कमजोर होगा तो पाप गृह का असर जयादा होगा यहा गृह का अंश देखना भी जरुरी है। सम राशि मे २० से ३० ङिगरी मे गृह जागृत रहता है विशम राशि मे ० से १० ङिगरी मे गृह जागृत रहता है।\n\nइस बारे मे केश का अधयन करने से रोगो के उपचार निदान मे काफी मदद मिल लकती है यह सछेप मे है इस विसय के लिये वतृमान परिवेश मे अनुसंधान की जरुरत है\n\nहर नछतर गृह की अपनी जङी बूटी है वह उस रोग मे कितनी कारगर है इस पर भी शोध की जरुरत है।\nरतन रोग को कितना कम करता है इस पर भी शोध की जरुरत है।", "id": "436777", "title": "मेङिकल एसटरोलाजी"}
{"url": "https://hi.wikipedia.org/wiki?curid=436788", "text": "सफेद दाग\n\nसफेद दाग (Leukoderma / ल्यूकोडर्मा) एक त्‍वचा रोग है। इस रोग से ग्रसि‍त लोगों के बदन पर अलग-अलग स्‍थानों पर अलग-अलग आकार के सफेद दाग आ जाते हैं। वि‍श्‍व में एक से दो प्रति‍शत लोग इस रोग से प्रभावि‍त हैं, लेकि‍न भारत में इस रोग के शि‍कार लोगों का प्रति‍शत चार से पांच है। राजस्‍थान और गुजरात के कुछ भागों में पांच से आठ प्रति‍शत लोग इस रोग से ग्रस्‍त हैं। शरीर पर सफेद दाग आ जाने को लोग एक कलंक के रूप में देखने लगते हैं और कुछ लोग भ्रम-वश इसे कुष्‍ठ रोग मान बैठते हैं। \n\nइस रोग से प्रभावि‍त लोग ज्‍यादातर हताशा में रहते हैं और उन्‍हें लगता है कि ‍समाज ने उन्‍हें बहि‍ष्‍कृत कि‍या हुआ है। इस रोग के एलोपैथी और अन्‍य चि‍कि‍त्‍सा-पद्धति‍यों में इलाज हैं। शल्‍यचि‍कि‍त्‍सा से भी इसका इलाज कि‍या जाता है, लेकि‍न ये सभी इलाज इस रोग को पूरी तरह ठीक करने के लि‍ए संतोषजनक नहीं हैं। इसके अलावा इन चि‍कि‍त्‍सा-पद्धति‍यों से इलाज बहुत महंगा है और उतना कारगर भी नहीं है। रोगि‍यों को इलाज के दौरान फफोले और जलन पैदा होती है। इस कारण बहुत से रोगी इलाज बीच में ही छोड़ देते हैं। डि‍बेर के वैज्ञानि‍कों ने इस रोग के कारणों पर ध्‍यान केंद्रि‍त कि‍या है और हि‍मालय की जड़ी-बूटि‍यों पर व्‍यापक वैज्ञानि‍क अनुसंधान करके एक समग्र सूत्र तैयार कि‍या है। इसके परि‍णामस्‍वरूप एक सुरक्षि‍त और कारगर उत्‍पाद ल्‍यूकोस्‍कि‍न वि‍कसि‍त कि‍या जा सका है। इलाज की दृष्‍टि‍से ल्‍यूकोस्‍कि‍न बहुत प्रभावी है और यह शरीर के प्रभावि‍त स्‍थान पर त्‍वचा के रंग को सामान्‍य बना देता है। इससे रोगी का मानसि‍क तनाव समाप्‍त हो जाता है और उसके अंदर आत्‍मवि‍श्‍वास बढ़ जाता है। \n\n", "id": "436788", "title": "सफेद दाग"}
{"url": "https://hi.wikipedia.org/wiki?curid=436789", "text": "इचिरो सुजुकी\n\nइचिरो सुजुकी () एक जापानी बेसबॉल खिलाड़ी हैं जो कि सिएटल मेरिन्र्स के लिए खेलते हैं। यह मेजर लीग में सबसे सफल जापानी बेसबॉल खिलाड़ी हैं। अमेरिका में इन्हे \"साइलेंट समुराई\" (मौन समुराई) के रूप में जाना जाता है।", "id": "436789", "title": "इचिरो सुजुकी"}
{"url": "https://hi.wikipedia.org/wiki?curid=436791", "text": "निषेधवाद\n\nनिषेधावाद (Nihilism) 18वीं शती के छठें दशक में रूस के उस बौद्धिक आंदोलन को उपस्थित करता है जो अपना चिह्न रूसी बौद्धिक वर्ग पर तथा उस देश के क्रांतिकारी आंदोलन पर छोड़ गया। तुर्गनेव ने अपने उपन्यास 'पिता और पुत्र' में उसके नायक को 'निषेधवादी' रूप में चित्रित किया था। उसके बाद 'निषेधवादी' रूप में चित्रित किया था। उसके बाद 'निषेधवादी' शब्द का व्यापक प्रचार हो गया। अराजकतावाद शब्द की भांति ही निषेधवाद भी शिथिल रूप से और भ्रम से ऐसा आतंकवादी कार्यकलाप माना जाने लगा है जिसकी पराकाष्ठा रूस में जार (1882) की हत्या जैसी घटना में हुई।\n\nज़ार के समान उग्र निरंकुश शासन में विचार और व्यवहार की समस्याओं ने संवेदनशील लोगों को आकुल कर दिया था और प्राय: भावावेश तथा कुछ अपरिपक्वता में ही आचार के समस्त स्वीकृत मानदंडों से अलग हो जाने की अत्यंत सरलीकृत और अहंवाद प्रवृत्ति का जन्म हुआ। निषेधवाद के प्रमुख प्रतिनिधि पिसारोव नामक युवक ने 1860 में अपने सेंट पीटर्सबर्ग रिव्यू \"रूस्को स्लोवो\" (रूसी शब्द) में लिखा \"यह हमारे मत का मौलिक सिद्धांत है कि जो भी ध्वंस हो सकता है उसे चूर-चूर करना होगा; जो आघात सहन कर लेगा वह खरा है, जो टुकड़े टुकड़े हो जाता है वह कूड़ा है; जो कुछ हो, सब ओर प्रहार करो, उससे कोई हानि नहीं हो सकती।\" इस प्रकार पिसारोव ने पित्रीय और अन्य अधिकारों पर प्रहार किया, लैगिक समानता की घोषणा की, कर्तव्य और धर्मशीलता जैसे विचारों की खिल्ली उड़ाई और कुछ संभ्रममय ढंग से हृदय के आदेशों का अनुसरण करने की स्वतंत्रता का नारा बुलंद किया। निषेधवादियों ने बातचीत और व्यवहार में एक प्रकार का अक्खड़पन बरतना आरंभ किया और दिखाने के लिए ऐसे ढंग अख्तियार किए जो उद्धतरूप से भौतिक तथा सत्ता के प्रति असंमानपूर्ण थे। किंतु इस उद्दंखडता के बावजूद इससे ज़ारकालीन रूस के घुटनेवाले वातावरण में ताजी और प्रबल हवा का एक झोंका आया। स्वयं निषेधवादी न होते हुए भी हर्ज़ेन और चेर्निशेव्स्की के समान चिंतकों को इसमें कुछ ऐसा मिला जिसने विकास का काम किया, क्योंकि इसने लोगों के दिमाग के कूड़ाकरकट दूर कर दिया। इस प्रकार, यद्यपि जनता में तथा सामाजिक दृढ़ता में इसका कोई विश्वास नहीं था और यद्यपि वह संपूर्ण रूप से निर्बध व्यक्तित्व पर बल देता था, तथापि यह रूस में क्रांतिकारी विचारों और कार्यों के परवर्ती विकास में एक प्रबल प्रेरक तत्व माना गया।\n\n", "id": "436791", "title": "निषेधवाद"}
{"url": "https://hi.wikipedia.org/wiki?curid=436797", "text": "अध्यारोपापवाद\n\nअध्यारोपापवाद (अध्यारोप + अपवाद = पहले अध्यारोप, फिर अपवाद (हटाना)) अद्वैत वेदांत में आत्मतत्व के उपदेश की वैज्ञानिक विधि। ब्रह्म के यथार्थ रूप का उपदेश देना अद्वैत मत के आचार्य का प्रधान लक्ष्य है। ब्रह्म है स्वयं निष्प्रपंच और इसका ज्ञान बिना प्रपंच की सहायता के किसी प्रकार भी नहीं कराया जा सकता। इसलिए आत्मा के ऊपर देहधर्मों का आरोप प्रथमत: करना चाहिए अर्थात्‌ आत्मा ही मन, बुद्धि, इंद्रिय आदि समस्त पदार्थ है। यह 'प्राथमिक विधि अध्यारोप' के नाम से प्रसिद्ध है। अब युक्ति तथा तर्क के सहारे यह दिखलाना पड़ता है कि आत्मा न तो बुद्धि है, न संकल्प-विकल्परूप मन है, न बाहरी विषयों को ग्रहण करनेवाली इंद्रिय है और न भोग का आयतन यह शरीर है। इस प्रकार आरोपित धर्मों को एक-एक कर आत्मा से हटाते जाने पर अंतिम कोटि में उसका शुद्ध सच्चिदानंद रूप बच जाता है वही उसका सच्चा रूप होता है। इसका नाम है अपवाद विधि (अपवाद=दूर हटाना)। ये दोनों एक ही पद्धति के दो अंश हैं।\n\nकिसी अज्ञात तत्व के मूल्य और रूप जानने के लिए इस पद्धति का उपयोग आज का बीजगणित भी निश्चित रूप से करता है। उदाहरणार्थ यदि क + 2क = 24 इस समीकरण में अज्ञात क का मूल्य जानना होगा, तो प्रथमत: दोनों ओर संख्या 1 जोड़ देते हैं (अध्यारोप) जिससे दोनों पक्ष पूर्ण वर्ग का रूप धारण कर लेते हैं और अंत में आरोपित संख्या को दोनों ओर से निकाल देना पड़ता है, तब अज्ञात क का मूल्य 4 निकल आता है।\n\nसमीकरण की पूरी प्रक्रिया इस प्रकार होगी\n\n", "id": "436797", "title": "अध्यारोपापवाद"}
{"url": "https://hi.wikipedia.org/wiki?curid=436798", "text": "अनात्मवाद\n\nदर्शन में दो विचारधाराएँ होती हैं:\n\n(1) आत्मवाद, जो आत्मा का अस्तित्व मानती है:\n\n(2) अनात्मवाद, जो आत्मा का अस्तित्व नहीं मानती।\n\nएक तीसरी विचारधारा नैरात्मवाद की भी है, जो आत्म-अनात्म से परे नैरात्मा को देवता की तरह मानती है। कुछ दर्शनों में आत्मवाद और अनात्मवाद का समन्वय भी पाया जाता है; यथा जैन दर्शन में। आत्मवाद ब्राह्मणपंरपरा या श्रौतदर्शन माना जाता है; अनात्मवाद के अंतर्गत चार्वाक के लोकायत और श्रमणपरंपरा के बौद्ध दर्शन का समावेश होता है। पुद्गल प्रतिषेधवाद और पुद्गल नैरात्मवाद भी इसके निकटतम दर्शनाम्नाय हैं।\n\nचार्वाक दर्शन में परमात्म तथा आत्म दोनों तत्वों का निषेध है। वह विशुद्ध भौतिकवादी दर्शन है। किंतु समन्वयार्थी बुद्ध ने कहा कि रूप, वेदना, संज्ञा, संस्कार विज्ञान ये पाँच स्कंध आत्मा नहीं हैं। पाश्चात्य दर्शन में ह्यूम की स्थिति प्राय: इसी प्रकार की है; वहाँ कार्य-कारण-पद्धति का प्रतिबंध है और अंतत: सब क्षणिक संवेदनाओं का समन्वय ही अनुभव का आधार माना गया है। आत्मा स्कंधों से भिन्न होकर भी आत्मा के ये सब अंग कैसे होते हैं, यह सिद्ध करने में बुद्ध और परवर्ती बौद्ध नैयायिकों ने बहुत से तर्क प्रस्तुत किए हैं। बुद्ध कई अंतिम प्रश्नों पर मौन रहे। उनके शिष्यों ने उस मौन के कई प्रकार के अर्थ लगाए। थेरवादी नागसेन के अनुसार रूप, वेदना, संज्ञा, संस्कार और विज्ञान का संघात मात्र आत्मा है। उसका उपयोग प्रज्ञप्ति के लिए किया जाता है। अन्यथा वह अवस्तु है। आत्मा चूँकि नित्य परिवर्तनशील स्कंध है, अत: आत्मा इन स्कंधों की संतानमात्र है। दूसरी ओर वात्सीपुत्रीय बौद्ध पुद्गलवादी हैं, इन्होंने आत्मा को पुद्गल या द्रव्य का पर्याय माना है। वसुबंधु ने 'अभिधर्मकोश' में इस तर्क का खंडन किया और यह प्रमाण दिया कि पुद्गलवाद अंतत: पुन: शाश्वतवाद की ओर हमें घसीट ले जाता है, जो एक दोष है। केवल हेतु प्रत्यय से जनित धर्म है, स्कंध, आयतन और धातु हैं, आत्मा नहीं है। सर्वास्तिवादी बौद्ध संतानवाद को मानते हैं। उनके अनुसार आत्मा एक क्षण-क्षण-परिवर्ती वस्तु है। हेराक्लीतस के अग्नितत्व की भाँति यह निरंतर नवीन होती जाती है। विज्ञानवादी बौद्धों ने आत्मा को आत्मविज्ञान माना। उनके अनुसार बुद्ध ने, एक ओर आत्मा की चिर स्थिरता और दूसरी ओर उसका सर्वथा उच्छेद, इन दो अतिरेकी स्थितियों से भिन्न मध्य का मार्ग माना। योगाचारियों के मत से आत्मा केवल विज्ञान है। यह आत्मविज्ञान विज्ञप्ति मात्रता को मानकर वेदांत की स्थिति तक पहुँच जाता है। सौत्रांतिकों ने-दिड;नाग और धर्मकीर्ति ने-आत्मविज्ञान को ही सत्‌ और ध्रुव माना, किंतु नित्य नहीं।\n\nपाश्चात्य दार्शनिकों में अनात्मवाद का अधिक तटस्थता से विचार हुआ, क्योंकि दर्शन और धर्म वहाँ भिन्न वस्तुएँ थीं। लॉक के संवेदनावाद से शुरु करके कांट ओर हेगेल के आदर्शवादी परा-कोटि-वाद तक कई रूप अनात्मवादी दर्शन ने लिए। परन्तु हेगेल के बाद मार्क्स, रोंगेतस आदि ने भौतिकवादी दृष्टिकोण से अनात्मवाद की नई व्याख्या प्रस्तुत की। परमात्म या अंशी आत्मतत्व के अस्तित्व को न मानने पर भी जीवजगत्‌ की समस्याओं का समाधान प्राप्त हो सकता है।\n\n", "id": "436798", "title": "अनात्मवाद"}
{"url": "https://hi.wikipedia.org/wiki?curid=436799", "text": "श्वांस रोग\n\nair pollusion से T.B. नामक एक श्वास रोग होता है |\nजिससे व्यक्तिको जल्द हि म्रुत्यु से समना करना पदता है|", "id": "436799", "title": "श्वांस रोग"}
{"url": "https://hi.wikipedia.org/wiki?curid=436805", "text": "भारत का काला धन\n\nभारत में, अवैध तरीकों से अर्जित किया गया धन काला धन (ब्लैक मनी) कहलाता है। काला धन वह भी है जिस पर कर नहीं दिया गया हो। भारतीयों द्वारा विदेशी बैंको में चोरी से जमा किया गया धन का निश्चित ज्ञान तो नहीं है किन्तु श्री आर वैद्यनाथन ने अनुमान लगाया है कि इसकी मात्रा लगभग 7,280,000 करोड रूपये है।\n\n\n\n\n", "id": "436805", "title": "भारत का काला धन"}
{"url": "https://hi.wikipedia.org/wiki?curid=436819", "text": "पलटू साहब\n\n350px| पलटू साहब।\nपलटू साहब.\nपलटू साहब एक संत कवि थे। उन्हें 'द्वितीय कबीर' भी कहा जाता है।\n\nसंत पलटू साहब के जन्म वा मरण के समय के निश्चित पता नहीं चलता। अयोध्या से प्राय: चार मील पर अवस्थित रामकोट में इनकी एक समाधि है जहाँ पर इनकी मृत्युतिथि आश्विन शुक्ला 12 बतलाई जाती है। किंतु कोई संवत्‌ नहीं दिया जाता और इसी प्रकार इनके शिष्य हुलासदास के ग्रंथ 'ब्रह्मविलास' में इनका जन्मकाल माघ सुदी 7 रविवार, सं. 1826 बतलाया गया कहा जाता है, किंतु ऐसा लगता है कि यह स्वयं उनके इनसे दीक्षा ग्रहण करने का ही समय होगा। संत पलटू साहब जाति के कांदू बनिया थे और यह नगजलालपुर (जि. फैजाबाद), में जो आजमगढ़ जिले की पश्चिमी सीमा के निकट वर्तमान है, उत्पन्न हुए थे, किंतु इनके माता-पिता के नामों का कहीं उल्लेख नहीं मिलता है।\n\nकहा जाता है, ये भी पहले अपने गाँव के पूरोहित गोविंद दूबे की भाँति किसी जानकीदास के शिष्य रहे, किंतु फिर संत भीखा साहब द्वारा दीक्षित होकर लौट आए पर इन्होंने उनसे ही दीक्षा ग्रहण कर ली। इनका पहले कोई और नाम था, किंतु इनके गुरु गोविंद सहब ने, इनमें 'पल पल पर अजपा जाप में लग जाने की दृढ़ प्रवृत्ति' पाकर इन्हें पलटू कहना आरंभ कर दिया। ये बहुत दिनों तक साधारण गृहस्थ का जीवनयापन करते रहे और पीछे मूँड़ मुँड़ाकर तथा करधनी तोड़कर विरक्त साधुओं में मिल गए। इनका कहना है कि मधुमक्खियों के, बूँद बूँद करके एकत्र किए गए मधु के किसी अन्य द्वारा निकाल लिए जाने पर दुखी बन जाती देखकर मुझे माया के रहस्य का बोध हो गया और मैंने उसे बला समझकर उसका परित्याग कर दिया (बानी भा. 2, पृ. 85)। परंतु ये इतना और भी कहते हैं कि इसके कारण मेरी प्रतिष्ठा बढ़ गई जिससे गंभीर लोग तक मेरे चरणों में भेंट चढ़ाने लगे (कुंङ 19) तथा जो परदे के भीतरवाले थे वे भी मेरे यहाँ पहुँचने लग गए (वही, 58)। फलत: पड़ितों, काजियों तथा वैरागी लोगों ने मिलकर मुझे 'अजात' घोषित कर दिया और सभी मेरे पीछे पड़ गए (वही, 255)। (कहते है कि ऐसे ही लोगों के प्रयत्नों के फलस्वरूप ये जीते जी जला दिए गए और यह फिर सुदूर जगन्नाथपुरी में जाकर प्रकट हुए)।\n\nरामकोटा इनके अनुयायियों के लिए प्रमुख केंद्र है और उसके अतिरिक्त, ऐसे स्थानों में जवाढ़ (जि. बहराइच), जलालपुर (जि. बस्ती) के भी नाम लिए जाते हैं जो तीनों ही इनके शिष्य पलटूप्रसाद की शिष्यपरंपरा से संबधित हैं। इनके अन्य शिष्य हुलासदास के शिष्यों का प्रमुख केंद्र बरौली (जि. बाराबंकी) में वर्तमान है।\nपलटू साहब की अनेक रचनाएँ प्रसिद्ध हैं जो फुटकर रूपों में ही मिलती हैं और उनमें से इनकी साखियों, कुंडलियों, रेखतों, झूलनों, अरिल्लों तथा शब्दों की गणना विशेष रूप से की जाती है तथा इनके कतिपय संग्रह भी प्रकाशित हो चुके हैं। इनकी पंक्तियों में बहुत स्पष्ट एवं सरल किंतु ओजपूर्ण और मुहावरेदार भाषा का प्रयोग हुआ है तथा अपने हृदय की सचाई और अपने भावों की निर्भीक अभिव्यक्ति के आधार पर, ये कभी-कभी द्वितीय 'कबीर' तक भी कहे जाते हैं। इन दोनों में विचारसाम्य के साथ-साथ एक ही जैसे शब्दों एवं वाक्यों का व्यवहार किया गया तक लक्षित होता है। संत 'पलटू-पंथ' भी चल पड़ा।\n", "id": "436819", "title": "पलटू साहब"}
{"url": "https://hi.wikipedia.org/wiki?curid=436844", "text": "2011 अमरीकी ओपन टेनिस प्रतियोगिता\n\n नोवाक जोकोविच ने रफ़ाएल नदाल को 6-2, 6-4, 6-7(3), 6-1 से हराया।\n", "id": "436844", "title": "2011 अमरीकी ओपन टेनिस प्रतियोगिता"}
{"url": "https://hi.wikipedia.org/wiki?curid=436855", "text": "समान शिक्षा\n\nकोई भी देश सामाजिक आर्थिक मोर्चे पर अग्रणी तभी दिख सकता है, जब वहां शिक्षा प्रणाली सभी वर्गों के लिए समान और सुलभकारी हो। समान शिक्षा (uniform education) में मोटे तौर पर निम्नलिखित चीजें आतीं हैं-\n\n\nलागू करने की दृष्टि से केवल अनिवार्य प्राथमिक शिक्षा' से शुरुआत की जा सकती है। तमिलनाडु में यह लागू भी हो गया है।\n\n\n", "id": "436855", "title": "समान शिक्षा"}
{"url": "https://hi.wikipedia.org/wiki?curid=436858", "text": "सेवा का अधिकार\n\nआम जनता का यह अधिकार कि वह कुछ सार्वजनिक सेवाओ को तय समयावधि में पाने का हक रखती है - 'सेवा का अधिकार' कहलाता है। इसके तहत तय समयसीमा में काम का निबटारा करना सम्बंधित अधिकारियों की बाध्यता होती है। समयसीमा के अंदर सेवा नहीं उपलब्ध करानेवाले अधिकारियों के लिए दंड का प्रावधान किया जाता है।\n\nभारत में मध्य प्रदेश राज्य ने लोक सेवा गारंटी अधिनियम २०१० (म प्र) के द्वारा सबसे पहले यह कानून लागू किया। अब बिहार, पंजाब, झारखण्ड उत्तराखंड में भी यह नियम लागू है। दिल्ली और केरल सरकारें यह नियम लागू करने जा रही हैं।\n\n\n", "id": "436858", "title": "सेवा का अधिकार"}
{"url": "https://hi.wikipedia.org/wiki?curid=436866", "text": "बाल अधिकार\n\nबच्चों के मानवाधिकारों को बाल अधिकार (Children's rights) कहते हैं। \n\nबाल अधिकारों को चार भागों में बांटा जा सकता है \n1. जीवन जीने का अधिकार:-पहला हक़ है जीने का, अच्छा खाने पीने का, लड्का हो या लडकी हो, सेहत सबकी अच्छी हो। \n2. संरक्षण का अधिकार:-फिर हक़ है संरक्षण का, शोषण से है रक्षण का श्रम, व्यापार या बाल विवाह, नहीं करें बचपन तबाह। \n3.सहभागिता का अधिकार:- तीसरे हक़ की बात करें, सहभागिता से उसे कहें, मुद्दे हों उनसे जुडे तो, बच्चों की भी बात सुनें। \n4.विकास का अधिकार:- चौथा हक़ विकास का, जीवन मे प्रकास का, शिक्षा हो गुण्वत्तायुक्त, मनोरंजक पर डर से मुक्त। \nमौलिक अधिकार के रूप में शिक्षा\n\nभारत के प्रत्येक नागरिक को प्राथमिक शिक्षा पाने का अधिकार है। इस संबंध में “प्रारंभिक (प्राथमिक व मध्य स्तर) पर शिक्षा निःशुल्क हो, प्रारंभिक शिक्षा अनिवार्य हो तथा तकनीकी व व्यावसायिक शिक्षा को सर्वसुलभ बनाया जाए एवं उच्च शिक्षा सभी की पहुँच के भीतर हो” कुछ ऐसी बुनियादी सिद्धान्त हैं जो हमारा मार्गदर्शन कर रहे हैं।\n\nशिक्षा का उपयोग मानव व्यक्तित्व के संपूर्ण विकास, मानवीय अधिकारों और बुनियादी स्वतंत्रता के लिए किया जाना चाहिए। माता-पिता और अभिभावकों को यह पूर्वाधिकार हो कि वे अपने बच्चों को किस तरह की शिक्षा देना चाहते हैं।\n\nसबके लिए शिक्षा\n\nशिक्षा के छह विशिष्ट लक्ष्य:\n\nईएफए क्यों महत्वपूर्ण है?\n\n", "id": "436866", "title": "बाल अधिकार"}
{"url": "https://hi.wikipedia.org/wiki?curid=436876", "text": "परनेम\n\nपरनेम, उत्तर गोवा जिले के सबसे उत्तर में स्थित एक तालुक है। इस तालुक का मुख्यालय परनेम (कोंकणी: पेडणे) है जो एक शहर और नगरपालिका है। परनेम पूर्व में बिचोलिम, पश्चिम में अरब सागर, उत्तर में महाराष्ट्र के सावंतवाड़ी तालुक और दक्षिण में बारदेज़ तालुक से घिरा है।\n", "id": "436876", "title": "परनेम"}
{"url": "https://hi.wikipedia.org/wiki?curid=436882", "text": "बारदेज़\n\nबारदेज़ (कोंकणी: बार्देस), उत्तर गोवा जिले का एक तालुक है। इस तालुक का मुख्यालय मापुसा शहर है। संभवत: बारदेज़ का नाम मगध से प्रवासित ब्राह्मणों ने यहां के बारह गांवों (अल्दोना, मोइरा, ओलौलिम, नचिनोला, सिओलिम, अंजुना, कैंडोलिम, सेरूल, सलिगाओ, सैंगोल्डा, असागाओ और पोम्बुर्पा) की संख्या के आधार पर बारह-देश रखा था जिसे पुर्तगालियों ने बारदेज़ कर दिया।\nबारदेज़ की सीमायें, पूर्व में मापुसा नदी, पश्चिम में अरब सागर, उत्तर में चपोरा नदी और दक्षिण में मांडवी नदी द्वारा निर्धारित होती हैं।\n", "id": "436882", "title": "बारदेज़"}
{"url": "https://hi.wikipedia.org/wiki?curid=436884", "text": "उमर\n\nहजरत उमर इब्न अल-ख़त्ताब (अरबी में عمر بن الخطّاب), ई. (586–590 – 644) मुहम्मद साहब के प्रमुख चार सहाबा (साथियों) में से थे। वह हज़रत अबु बक्र के बाद मुसलमानों के दूसरे खलीफा चुने गये। मुहम्मद साहब ने फारूक नाम की उपाधि दी थी। जिसका अर्थ सत्य और असत्य में फर्क करने वाला। मुहम्मद साहब के अनुयाईयों में इनका रुतबा हज़रत अबू बक्र के बाद आता है। उमर ख़ुलफा-ए-राशीदीन में दूसरे ख़लीफा चुने गए। उमर ख़ुलफा-ए-राशीदीन में सबसे सफल ख़लीफा साबित हुए। मुसलमान इनको फारूक-ए-आज़म तथा अमीरुल मुमिनीन भी कहते हैं। युरोपीय लेखकों ने इनके बारे में कई किताबें लिखी हैं तथा उमर महान (Umar The Great) की उपाधी दी है। प्रसिद्ध लेखक माइकल एच. हार्ट ने अपनी प्रसिद्ध पुस्तक दि हन्ड्रेड \"\", (सौ दुनिया के सबसे प्रभावित करने वाले लोग) में हज़रत उमर को शामिल किया है।\n\nहज़रत उमर का जन्म मक्का में हुआ था। ये कुरैश ख़ानदान से थे। अज्ञानता के दिनों में ही लिखना पढ़ना सीख लिया था, जो कि उस ज़माने में अरब लोग लिखना पढ़ना बेकार का काम समझते थे। इनका क़द बहुत ऊंचा, रौबदार चेहरा और गठीला शरीर था। उमर मक्का के मशहूर पहलवानों में से एक थे, जिनका पूरे मक्का में बड़ा दबदबा था। उमर सालाना पहलवानी के मुकाबलों में हिस्सा लेते थे। आरम्भ में हज़रत उमर इस्लाम के कट्टर शत्रु थे। और मुहम्मद साहब को जान से मारना चाहते थे। उमर शुरू में बुत परस्ती करते थे।\n\nउमर मक्का में एक समृद्घ परिवार से थे, बहुत बहादुर तथा दिलेर व्यकित थे। उमर मुसलमानों को पसन्द नहीं करते थे, ना ही मुहम्मद साहब के मिशन को। परन्तु पैगम्बर मुहम्म्द साहब एक शाम काबे के पास जाकर अल्लाह से दुआ किया कि अल्लाह उमर को या अम्र अबू जहल दोनों में से जो तुझको प्रिय हो हिदायत दे। यह दुआ उमर के हक़ में क़बूल हुई। उमर एक बार पैगम्बर के कत्ल के इरादे से निकले थे, रास्ते में नईम नाम का एक शख़्स मिला जिसने उमर को बताया कि उनकी बहन तथा उनके पती इस्लाम ला चुके हैं। उमर गुस्से में आकर बहन के घर चल दिये। वह दोनों घर पर कुरआन पढ़ रहे थे। उमर उनसे कुरआन मांगने लगे मगर उनहोंने मना कर दिया। उमर क्रोधित होकर उन दोनों को मारने लगे।\n\nमगर उनकी बहन ने कहा हम मर जाएंगे लेकिन इस्लाम नहीं छोड़ेंगे। बहन के चेहरे से खून टपकता देखकर उमर को शर्म आयी तथा ग़लती का अहसास हुआ। कहा कि मैं कुरआन पढ़ना चाहता हूँ, इसको अपमानित नहीं करूंगा वायदा किया। जब उमर ने कुरआन पढ़ा दो बोले यक़ीनन ये ईश्वर की वाणी है किसी मनुष्य की रचना नहीं हो सकती। एक चमत्कार की तरह से उमर कुरआन के सत्य को ग्रहण कर लिया तथा मुहम्मद साहब से मिलने गये। मुहम्मद साहब को बहुत प्रसन्नता हुई जब उमर इस्लाम में दाखिल हो गये। मुसलमानों खुशी की लहर दौड़ गई उमर के इस्लाम लाने पर। उमर ने एलान किया कि अब सब मिलके नमाज़ काबे में पढ़ेंगे जो कि पहले कोई कल्पना भी नहीं कर सकता था। उमर इस्लाम के शत्रू थे परन्तु अब वह इस्लाम के सरंक्षक बन गये। उमर को इस्लाम में देखकर मुहम्मद साहब के शत्रूवों में कोहराम मच गया। अब इस्लाम को उमर नाम की एक तेज़ तलवार मिल गई थी जिससे सारा मक्का थर्राता था।\n\nमक्का वालों ने कमज़ोर मुसलमानों पर सितम तेज़ कर दिये जिसको देखकर मुहम्मद साहब ने अल्लाह से दुआ की तो अल्लाह ने मदीने जाने का हुक्म दिया। सारे मुसलमान छुपकर मदीने की तरफ हिजरत यानि प्रवास करने लगे। मगर उमर बड़े दिलेर थे अपनी तलवार ली धनुष बाण लिया, काबा के पास पहुँच कर तवाफ किया, दो रकअत नामाज़ पढ़ी फिर कहा \"जो अपनी माँ को अपने पर रुलाना चाहता है, अपने बच्चों को अनाथ तथा अपनी पत्नी को विधवा बनाना चाहता है इस जगह मिले।\" किसी का साहस नहीं हुआ कि उमर को रोके। उमर ने एैलान करके हिजरत की।\n\nमदीना इस्लाम का एक नया केन्द्र बन चुका था। सन हिजरी इसलामी कैलंडर का निर्माण किया जो इस्लाम का पंचांग कहलाता है। 624 ई में मुसलमानों को बद्र की जंग लड़ना पड़ा जिसमें हज़रत उमर ने भी अहम् किरदार निभाया। बद्र की जंग में मुसलमानों की फतह हुई तथा मक्का के मुशरिकों की हार हुई। बद्र की जंग के एक साल बाद मक्का वाले एकजुट हो कर मदीने पे हमला करने आ गए, जंग उहुद नामक पहाड़ी के पास हुई।\n\nजंग के शुरू में मुस्लिम सेना भारी पड़ी लेकिन कुछ कारणों वश मुस्लिमों की हार हुई। कुछ लोगों ने अफवाह उड़ा दी कि मुहम्मद साहब शहीद कर दिये गये तो बहुत से मुस्लिम घबरा गए, उमर ने भी तलवार फेंक दी तथा कहने लगे अब जीना बेकार है। कुछ देरबार पता चला की ये एक अफवाह है तो दुबारा खड़े हुए। इसके बाद खन्दक की जंग में साथ-साथ रहे। उमर ने मुस्लिम सेना का नेत्रत्व किया अंत में मक्का भी फतह हो गया। इसके बाद भी कई जंगों का सामना करना पड़ा, उमर ने उन सभी जंगो में नेत्रतव किया।\n\n8 जून सन् 632 को मुहम्मद साहब दुनिया को अलविदा कह गये। उमर तथा कुछ लोग ये विश्वास ही ना रखते थे कि मुहम्मद साहब की मुत्यु भी हो सकती है। ये ख़बर सुनकर उमर अपने होश खो बैठे, अपनी तलवार निकाल ली तथा ज़ोर-ज़ोर से कहने लगे कि जिसने कहा कि नबी की मौत हो गई है मै उसका सर तन से जुदा कर दूंगा। इस नाज़ुक मौके़ पर तभी हज़रत अबू बक्र ने मुसलमानों को एक खु़तबा अर्थात भाषण दिया जो बहुत मशहूर है:\n\nफिर क़ुरआन की आयत पढ़ कर सुनाई:\nहज़रत अबु बक्र से सुनकर तमाम लोग गश खाकर गिर गये, उमर भी अपने घुटनों के बल गिर गये तथा इस बहुत बड़ें दु:ख को स्वीकार कर लिया।\n\nजब हज़रत अबु बक्र को लगा कि उनका वक़्त नज़दीक है तो उन्होंने अगले खलीफा के लिए हज़रत उमर को चुना। उमर उनकी असाधारण इच्छा शक्ति, बुद्धि, राजनीतिक चालबाज़ी, निष्पक्षता, न्याय और गरीबों और वंचितों लोगों के लिए देखभाल के लिए अच्छी तरह से जाने जाते थे। हज़रत अबु बक्र को पूरी तरह से उमर की शक्ति और उनको सफल होने की क्षमता के बारे में पता था। उमर का उत्तराधिकार इस प्रकार के रूप में दूसरों के किसी भी रूप में परेशानी नहीं था। हज़रत अबु बक्र ने अपनी मृत्यु के पहले ही हज़रत उसमान को अपनी वसीयत लिखवाई कि उमर उनके उत्तराधिकारी होंगे। अगस्त, सन् 634 ई में हज़रत अबु बक्र की मृत्यू हो गई। उमर अब ख़लीफा हो गये तथा एक नये दौर की शुरुवात हुई।\n\n", "id": "436884", "title": "उमर"}
{"url": "https://hi.wikipedia.org/wiki?curid=436896", "text": "ऍथनोलॉग\n\nऍथनोलॉग (अंग्रेज़ी: Ethnologue) विश्व की भाषाओँ की एक सूची है जिसका प्रयोग भाषाविज्ञान में अक्सर किया जाता है। इसमें हर भाषा और उपभाषा को अलग तीन अंग्रेज़ी अक्षरों के साथ नामांकित किया गया है। इस नामांकन को \"सिल कोड\" (SIL code) कहा जाता है। उदाहरण के लिए मानक हिंदी का सिल कोड 'hin', ब्रज भाषा का 'bra', बुंदेली का 'bns' और कश्मीरी का 'kas' है। हर भाषा और उपभाषा का भाषा-परिवार के अनुसार वर्गीकरण करने का प्रयास किया गया है और उसके मातृभाषियों के वासक्षेत्र और संख्या का अनुमान दिया गया है। इस सूची का १६वाँ संस्करण सन् २००९ में छपा और उसमें ७,३५८ भाषाएँ दर्ज थीं।\n\nऍथनोलॉग भाषा सूची एक \"समर भाषावैज्ञानिक संस्था\" (Summer Institute of Linguistics, समर इन्स्टीट्यूट ऑफ़ लिंग्विस्टिक्स) नामक संसथान करती है। इस संसथान का ध्येय ईसाई धर्म का प्रचार है और यह हर भाषा में बाइबल (ईसाई धर्म ग्रन्थ) छापना चाहते हैं।\n\n", "id": "436896", "title": "ऍथनोलॉग"}
{"url": "https://hi.wikipedia.org/wiki?curid=436930", "text": "दो फूल (1973 फ़िल्म)\n\nदो फूल 1973 में बनी हिन्दी भाषा की फिल्म है।\n", "id": "436930", "title": "दो फूल (1973 फ़िल्म)"}
{"url": "https://hi.wikipedia.org/wiki?curid=436932", "text": "भारतीय लोकनाट्य\n\nभारत में नाट्य की परंपरा अत्यंत प्राचीन काल से चली आ रही है। भरत मुनि ने (ई.पू. तृतीय शताब्दी) अपने नाट्यशास्त्र में इस विषय का विशद वर्णन किया है। इसे अतिरिक्त धनंजयकृत 'दशरूपक' में तथा विश्वनाथ कविराजविरचित 'साहित्यदर्पण' में भी एतत्संबंधी बहुमूल्य सामग्री उपलब्ध है, परंतु नाट्यशास्त्र ही नाट्यविद्या का सबसे मौलिक तथा स्रोतग्रंथ माना जाता है।\n\nनाट्यशास्त्र में वर्णित एक कथा से पता चलता है, देवताओं की प्रार्थना पर ब्रह्मा ने समस्त मानवों के मनोरंजनार्थ नाट्य की रचना की। शूद्रों के लिए वेदों के पठन-पाठन का अधिकार निषिद्ध था अत: पंचम वेद (नाट्य) की रचना अत्यंत आवश्यक प्रतीत हुई। इस प्रकार सभी वर्णों के मनोरंजन के लिए ब्रह्मा ने ऋग्वेद से पाठ्य, सामवेद से गान, यजुर्वेद से अभिनय और अथर्ववेद से रस लेकर 'नाट्यवेद' की सृष्टि की :\n\nवास्तव में नाटकों की 'अपील' सार्वजनीन होती है। इसीलिए कालिदास ने ठीक ही लिखा है कि नाटक विभिन्न प्रकार की रुचि रखनेवाले मनुष्यों के मनोरंजन का अद्वितीय साधन है :\n\nइस देश में मुसलमानी शासन की प्रतिष्ठा के पश्चात्‌ राजनीतिक एकसूत्रता नष्ट हो गई। मुसलमानी शासकों की प्रवृत्ति नाट्यकला की ओर उदासीन थी। फलत: उनके शासन में नाटकरचना तथा उसके अभिनय का ह्रास होने लगा। राजाश्रय के अभाव में इसका पतन स्वाभाविक ही था। संस्कृत साहित्य की नाट्यपरंपरा, जो हजारों वर्षों से अबाध गति से चली आ रही थी, सदा के लिए नष्ट हो गई।\n\nउत्तरी भारत में भक्ति आंदोलन के प्रवर्तक गोस्वामी वल्लभाचार्य जी थे। इन्होंने कृष्णभक्ति का प्रचुर प्रचार किया। इनके अनुयायियों ने भागवत के दशम स्कंध की कथा को - जिसमें भगवान्‌ श्रीकृष्ण के जीवनचरित्‌ का वर्णन किया गया है - अभिनय के माध्यम से जनता के सामने सजीव रूप प्रदान किया। श्रीकृष्ण की बाललीलाओं का अभिनय मंदिरों, मठों तथा अन्य स्थानों में होने लगा, जिसको देखने के लिए श्रद्धालु जनता की भीड़ हजारों की संख्या में जुटने लगी। भगवान्‌ कृष्ण की इसी प्रारंभिक लीला ने आगे चलकर 'रास लीला' का रूप धारण किया जो आज भी मथुरा तथा वृंदावन में बड़े प्रेम से की जाती है (दे. रामलीला)।\n\nभारत के उत्तरी भाग में रामभक्ति के प्रचार का श्रेय स्वामी रामानंद जी को प्राप्त है। परंतु रामभक्ति की पूर्ण प्रतिष्ठा इनके शिष्य गोस्वामी तुलसीदास जी के द्वारा ही हुई। साधारण जनता में कृष्णभक्ति के प्रचार का जो श्रेय महात्मा सूरदास को प्राप्त है, रामभक्ति के प्रचार का उससे कहीं अधिक श्रेय गोस्वामी जी को उपलब्ध है।\n\nउत्तरी भारत में रामलीला का प्रचार गोस्वामी तुलसीदास जी की देन है। गोस्वामी जी ने सर्वप्रथम काशी में रामलीला करानी प्रांरभ की थी। इस प्रकार भक्ति आंदोलन के प्रभाव से उत्तरप्रदेश में दो लोकधर्मी नाट्यपरंपराओं का जन्म हुआ - (1) रासलीला और (2) रामलीला।\n\nइसी समय बंगाल में चैतन्य महाप्रभु का आविर्भाव हुआ जिन्होंने इस प्रांत में कृष्णभक्ति का प्रचुर प्रचार किया। श्री चैतन्य भगवान्‌ श्रीकृष्ण की स्तुति का गान करते समय आत्मविभोर हो जाते थे। वे भगवान्‌ की आराधना करते समय कीर्तन भी किया करते थे। उन्होंने अनेक तीर्थस्थानों की यात्रा की थी जिसमें इनके अनुयायी भी सम्मिलित होते थे। धीरे धीरे इन यात्राओं तथा कीर्तनों ने लाकनाट्य का रूप धारण कर लिया, जिसमें श्रीकृष्ण की लीलाएँ अभिनय के माध्यम से दिखलाई जाने लगीं। आज बंगाल में यात्रा या जात्रा तथा कीर्तन का प्रचुर प्रचार है। इस प्रकार उत्तरी भारत में अनेक लोकनाट्यों का विकास हुआ जिनकी पृष्ठभूमि धार्मिक थी।\n\nभारत के विभिन्न राज्यों में भिन्न-भिन्न प्रकार के लोकनाट्य प्रचलित हैं। उत्तर भारत में प्रचलित रामलीला और रासलीला की चर्चा पहले की जा चुकी है। मध्यप्रदेश, विशेषतया मालवा प्रांत, में 'माँच' नामक लोकनाट्य प्रसिद्ध है। 'माँच' शब्द मंच का अपभ्रंश रूप है। राजस्थान में 'माँच' 'ख्याल' के रूप से प्रचलित है। इसका प्रारंभ 19वीं शताब्दी के उत्तरार्ध से माना जाता है। मालवा में माँचों की परंपरा अविच्छिन्न रूप से चली आ रही है। उत्तर प्रदेश के पश्चिमी जिलों में नौटंकी का बड़ा प्रचार है। हाथरस की नौटंकी बड़ी प्रसिद्ध है। इसे 'स्वाँग' या 'भगत' भी कहते हैं। आगरा में 'भगत' नामक लोकनाट्य का प्रचुर प्रचार है। ब्रजमंडल में खुले हुए रंगमंच पर नौटंकी के ढंग पर 'भगत' का अभिनय किया जाता है। इस प्रदेश के पूर्वी जिलों में 'बिदेसिया' नाटक बड़ा ही लोकप्रिय है जिसे देखने के लिए हजारों की भीड़ एकत्र हुआ करती है।\n\nबंगाल की 'यात्रा' धार्मिक लोकनाट्य है। 'गंभीरा' लोकनाट्य का दूसरा रूप है जो इस राज्य में प्रचलित है। यह नाटक शैव मतावलंबियों से सबंधित है। महाराष्ट्र में तमाशा, ललित, गोंधल, बहुरूपिया और दशावतार आदि लोकनाट्य मराठी रंगमंच के आधार हैं। तमाशा महाराष्ट्र का प्राचीन लोकनाट््य है। तमाशा करनेवाली मंडली 'फड़' कहलाती है। 'ललित' मध्ययुगीन धार्मिक नाट््य है। यह नवरात्र संबंधी विशिष्ट कीर्तन है, जिसमें भक्तों का 'स्वाँग' आदि दिखलाया जाता है। गोंधल धर्ममूलक लोकनाट्य है। महाराष्ट्र में इसका आनुष्ठानिक महत्व है। विवाह आदि उत्सवों में गोंधल के अभिनय की व्यवस्था की जाती है।\n\n'यक्षगान' दक्षिण भारतीय लोकनाट्य का वह प्रकार है जो तमिल, तेलुगु तथा कन्नड़ भाषा भाषी क्षेत्र की ग्रामीण जनता में प्रचलित है। तेलुगु में इसे 'विथि' या 'विथि भागवतम्‌' कहते हैं। यक्षगान की परंपरा अत्यंत प्राचीन है। यह नृत्य नाट्य (डांस ड्रामा) है जिसमें गीतबद्ध संवादों का प्रयोग होता है। इसमें वर्णन का प्राधान्य होता है। इसकी कथावस्तु रामायण, महाभारत और भागवत से ली जाती है।\n\n'विथि नाटकम्‌' या 'विथि भागवतम्‌' तेलुगु का लोकनाट्य है। 'विथि नाटकम्‌' का शाब्दिक अर्थ है वह नाटक जो मार्ग में प्रदर्शित किया जा सके। इस नाटक में एक या दो ही पात्र रंगमंच पर आते हैं। स्त्रियाँ सामूहिक रूप से नृत्य करती हैं। नृत्य और अभिनय के द्वारा कृष्णलीला को 'विथि नाटकम्‌' का विषय बनाया गया है। इस प्रकार भारत के विभिन्न राज्यों में लोकनाट्य प्रचलित हैं जो बड़े ही लोकप्रिय हैं।\n\n\n\n", "id": "436932", "title": "भारतीय लोकनाट्य"}
{"url": "https://hi.wikipedia.org/wiki?curid=436933", "text": "लोकनाट्य\n\nलोकनाट्यों का लोकजीवन से अत्यंत घनिष्ठ संबंध है। यही कारण है कि लोक से संबंधित उत्सवों, अवसरों तथा मांगलिक कार्यों के समय इनका अभिनय किया जाता है। विवाह के अवसर पर अनेक जातियों में यह प्रथा है कि स्त्रियाँ बारात विदा हो जाने पर किसी 'स्वाँग' या 'साँग' का अभिनय प्रस्तुत करती हैं जिसे 'भोजपुरी' प्रदेश में 'डोमकछ' कहते हैं।\n\nलोकनाट्यों की भाषा बड़ी सरल तथा सीधी सादी होती है जिसे कोई भी अनपढ़ व्यक्ति बड़ी आसानी से समझ सकता है। जिस प्रदेश में लोकनाट्यों का अभिनय किया जाता है, नट लोग वहाँ की स्थानीय बोली का ही प्रयोग करते हैं। ये लोग अभिनय के समय गद्य का ही प्रयोग करते हैं। परंतु बीच-बीच में गीत भी गाते जाते हैं। लोकनाट्यों के संवाद बहुत छोटे तथा सरस होते हैं। लंबे कथोपकथनों का इनमें नितांत अभाव होता है। लंबे संवादों को सुनने के लिए ग्रामीण दर्शकों में धैर्य नहीं होता। अत: नाटकीय पात्र संक्षिप्त संवादों का ही प्रयोग करते हैं।\n\nलोकनाट्यों का कथानक प्राय: ऐतिहासिक, पौराणिक, या सामाजिक होता है। धार्मिक कथावस्तु को लेकर भी अनेक नाटक खेले जाते हैं। बंगाल के लोकनाट्य 'जात्रा' और 'कीर्तन' का आधार धार्मिक आख्यान होता है। राजस्थान में अमरसिंह राठौर की ऐतिहासिक गाथा का अभिनय किया जाता है। केरल प्रदेश में प्रचलित 'यक्षगान' नामक लोकनाट्य का कथानक प्राय: पौराणिक होता है। उत्तरप्रदेश की रामलीला और रासलीला की पृष्ठभूमि धार्मिक है। नौटंकी और स्वाँग की कथावस्तु समाज से अधिक संबंध रखती है।\n\nलोकनाट्यों में प्राय: पुरुष ही स्त्री पात्रों का कार्य किया करते हैं परंतु व्यवसायी नाटक मंडलियाँ साधारण जनता को आकृष्ट करने के लिए सुंदर लड़कियों का भी इस कार्य के लिए उपयोग करती हैं। लोकनाट्यों के पात्र अपनी वेशभूषा की अपेक्षा अपने अभिनय द्वारा ही लोगों को आकृष्ट करने की चेष्टा करते हैं। इन नाटकों के अभिनय में किसी विशेष प्रकार के प्रसाधन, अलंकार या बहुमूल्य वस्त्र आदि की आवश्यकता नहीं होती। कोयला, काजल, खड़िया आदि देशी प्रसाधनों से मुख को प्रसाधित कर तथा उपयुक्त वेशभूषा धारण कर पात्र रंगमंच पर आते हैं। कुछ पात्र प्रसाधन के लिए अब पाउडर और क्रीम का भी प्रयोग करने लगे हैं।\n\nलोकनाट्य खुले हुए रंगमंच पर खेले जाते हैं। दर्शकगण मैदान में आकाश के नीचे बैठकर नाटक का अभिनय देखते हैं। किसी मंदिर के सामने का ऊँचा चबूतरा या ऊँचा टीला ही रंगमंच के लिए प्रयुक्त किया जाता है। कहीं कहीं काठ के ऊँचे तख्तों का बिछाकर मंच तैयार किया जाता है। इन रंगमंचों पर परदे नहीं होते। अत: किसी दृश्य की समाप्ति पर कोई परदा नहीं गिरता। नाटक के पात्रगण किस पेड़ या दीवाल की आड़ में बैठकर अपना प्रसाधन किया करते हैं, जो उनके लिए 'ग्रीनरूप' का काम करता है।\n\n", "id": "436933", "title": "लोकनाट्य"}
