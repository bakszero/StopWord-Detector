केदाह

केदाह मलेशिया का एक राज्य है। यह मलेशिया के उत्तरी सीमा पर स्थित है। इसके पश्चिम में अंडमान सागर, उत्तर में तथा उत्तरपूर्व में थाइलैंड, दक्षिणपूर्व में पेराक राज्य तथा दक्षिणपश्चिम में पेनांग राज्य हैं। केदाह राज्य के अंतर्गत अनेक द्वीप भी हैं जिनमें प्रमुख उत्तरपश्चिम में स्थित लांगकवी है।

मलेशिया में अलग-अलग राज्यों के पुराने राजपरिवारों को संवैधानिक दर्जा मिला हुआ है। केदाह का संवैधनिक अध्यक्ष सुल्तान कहलाता है हालांकि इस पद के साथ कोई वास्तविक प्रशासनिक अधिकार नहीं आते। मलेशिया में कुछ राज्यों को औपचारिक अरबी भाषा के नाम भी दिये जाते हैं और केदाह का नाम "केदाह दार-उल-अमन" (قدح در الامن) है, यानि "केदाह, शांति का घर"। मलेशिया के राज्यों में अक्सर राजपरिवारों की राजधानी राज्य की प्रशासनिक राजधानी से अलग होती है और केदाह राज्य की राजसी राजधानी अनक बुकित है।

केदाह के सर्वोच्च पर्वत की ऊँचाई लगभग 6,000 फुट है जो इस राज्य के पूर्वी भाग में उत्तर से दक्षिण फैले हैं। नदियाँ प्राय: छोटी हैं जिनमें प्रमुख केडा तथा मुडा हैं। इस राज्य का क्षेत्रफल 3,639 वर्गमील तथा जनसंख्या 9,88,358 (1969) है जिनमें से दो तिहाई मनुष्य मलय जाति के मुसलमान हैं।

अलोर सेतार (Alor star) इसकी राजधानी है जो केडा नदी के किनारे समुद्र से 10 मील दूर स्थित है। सुंगेई पतानी (Sungei Patani) इसका दूसरा मुख्य नगर है। मलय राज्यसंघ के अंतर्गत यहाँ सर्वाधिक चावल उत्पन्न होता है। इसकी अन्य उपजें रबर, नारियल तथा टैपिओका (Tapioca) है।

