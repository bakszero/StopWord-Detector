ज़ंस्कार नदी

ज़ंस्कार नदी भारत के जम्मू और कश्मीर राज्य के लद्दाख़ खण्ड के ज़ंस्कार क्षेत्र में बहने वाली सिन्धु नदी की एक उपनदी है। 

ज़ंस्कार नदी के ऊपरी भाग में इसकी दो शाखाएँ हैं। पहली शाखा, डोडा नदी, 4,400 मीटर (14,400 फ़ुट) ऊँचे पेन्सी ला (दर्रे) से आरम्भ होती है और दक्षिणपूर्व दिशा में मुख्य ज़ंस्कार घाटी के साथ-साथ बहती हुई ज़ंस्कार की राजधानी पदुम की ओर जाती है। दूसरी शाखा स्वयं दो उपनदियों से मिलकर बनती है - शिंगो ला के पास उत्पन्न होने वाली करग्याग नदी और बारालाचा ला के पास उत्पन्न होने वाली त्सराप नदी - जिनका संगम पुरने नदी के पास होता है, जिसके बाद यह लुंग्नक नदी या त्सराप नदी कहलाती है और पश्चिमोत्तर दिशा में एक तंग घाटी से होती हुई ज़ंस्कार की मध्य घाटी की ओर जाती है, जहाँ यह डोडा नदी से विलय कर के ज़ंस्कार नदी कहलाती है। यह पूर्वोत्तरी दिशा में ज़ंस्कार तंग घाटी से निकलती हुई लद्दाख़ में निम्मू के पास सिन्धु नदी में विलय हो जाती है।

