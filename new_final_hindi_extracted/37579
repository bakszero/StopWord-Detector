ऐलेन पेज

ऐलेन पेज (जन्म 21 फ़रवरी 1987) कैनडा की एक अभिनेत्री हैं।

"जूनो" (2007) में शीर्षक चरित्र की भूमिका के लिए उन्हें गोल्डन ग्लोब पुरस्कार और अकादमी पुरस्कार के लिए नामांकन मिला था। इसी फ़िल्म के लिए उन्होंने ऑस्टिन फ़िल्म क्रिटिक्स असोसिअशन (फ़िल्म आलोचक एसोसिएशन) का "सर्वश्रेष्ठ अभिनेत्री" पुरस्कार जीता था। यही आवार्ड उन्होंने हार्ड कैन्डी (2005) के लिए भी जीता था।

"इन्सेप्शन" (2010) में ऐलेन पेज ने लियोनार्डो डि कैप्रियो के साथ काम करते हुए ऐरीआड्नी की भूमिका अदा की थी। "एक्स-मैनः द लास्ट स्टैन्ड" में उन्होंने कैथरीन 'किटि' प्राइड का चरित्र निभाया था। उनकी अन्य उल्लेखनीय फ़िल्मों में "स्मार्ट पीपल" और "व्हिप इट" शामिल हैं। कैनडा की टीवी सीरीज़ "पिट पोनी" और "मैरियन ब्रिज" के लिए उन्हें कई आवार्ड मिले थे।

एफएचएम (FHM) की "सेक्सिएस्ट विमेन इन द वर्ल्ड" ("विश्व की सर्वाधिक सैक्सी महिलाएँ") सूची में 2010 में उन्हें #70 स्थान पर रखा गया था।

ऐलेन पेज का जन्म और पालन हैलिफ़ैक्स, नोवा स्कॉटिया, कैनडा में हुआ। उनकी माँ मार्था फ़िल्पॉट्स एक शिक्षका हैं और उनके पिता डेनिस पेज एक ग्राफ़िक डिज़ाइनर हैं।

उनकी शिक्षा हैलिफ़ैक्स ग्रामर स्कूल (10 ग्रेड तक), क्वीन एलिजाबेथ हाई-स्कूल और शम्भाला स्कूल (2005 स्नातक) में हुई। वे दो साल टोरंटो की वॉन रोड अकादमी में भी पढ़ीं हैं।

4 साल की उम्र में ऐलेन पेज ने अभिनय शुरू किया और स्कूल के कई नाटकों में भाग लिया।

1997 में, 10 वर्ष की उम्र में, वे सीबीसी (CBC) टेलीविज़न फ़िल्म "पिट पोनी" में दिखाई दीं। इसे बाद में एक टीवी सीरीज़ में तबदील किया गया। इसके बाद उन्होंने काफ़ी सारी छोटी-मोटी कनैडियन फिल्मों और टीवी सीरियलों में काम किया। 2005 की फ़िल्म "हार्ड कैन्डी" में उनके प्रदर्शन के तारीफ़ करते हुए आलोचक क्लौडिया पुइग ने लिखाः "साल की सबसे जटिल, आकुल करनेवाले और याद रहने वाले प्रदर्शनों मे से एक".

2006 की फ़िल्म "एक्स-मैनः द लास्ट स्टैन्ड" में उन्होंने दीवारों को भेद कर चलने की क्षमता रखनेवाली कैथरीन 'किटि' प्राइड का चरित्र निभाया। "एक्स-मैन" सीरीज़ में पहली बार यह चरित्र एक प्रमुख पात्र के रूप में उभरा था।

2007 की फ़िल्म "जूनो" में शीर्षक चरित्र की भूमिका के लिए उन्हें काफ़ी ख्याति प्राप्त हुई। "जूनो" के लिए उन्हें ऑस्टिन फ़िल्म क्रिटिक्स असोसिअशन (फ़िल्म आलोचक एसोसिएशन) का "सर्वश्रेष्ठ अभिनेत्री" पुरस्कार मिला और साथ ही साथ गोल्डन ग्लोब पुरस्कार और अकादमी पुरस्कार के लिए नामांकन भी प्राप्त हुआ। "न्यूयॉर्क टाइम्स" के ए ओ स्कॉट ने उन्हें "भयानक रूप से प्रतिभाशाली" करार दिया। "जूनो" के लिए उन्हें कैनेडियन कॉमेडी आवार्ड, इन्डिपेन्डेन्ट स्पिरिट आवार्ड और सैटेलाइट आवार्ड जैसे पुरस्कारों से भी सम्मानित किया गया।

इसके बाद उन्होंने कई फ़िल्मों और टीवी प्रोग्रमों में काम किया। 2010 में तीन विज्ञापनों की एक श्रृंखला में वे सिस्को के प्रवक्ता के रूप में भी सामने आईं. "इन्सेप्शन" (2010) में ऐलेन पेज ने लियोनार्डो डि कैप्रियो के साथ काम करते हुए ऐरीआड्नी की भूमिका अदा की।

ऐलेन पेज को नीन्द में चलने और बात करने की आदत है।
