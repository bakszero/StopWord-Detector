सदिया

सदिया (असमिया: শদিয়া) भारत के असम राज्य के पूर्वोत्तरी भाग में तिनसुकिया ज़िले में अरुणाचल प्रदेश की सीमा के समीप स्थित एक ऐतिहासिक स्थान है। यह सुतीया राजवंश की तीसरी राजधानी थी और इसकी स्थापना सन् १२४८ में सुतीया वंश के दूसरे राजा, रत्नध्वजपाल, ने की थी। यह सन् १५२४ तक राजधानी रही। यहाँ उस काल के कई खण्डहर मिलते हैं।

सदिया वन से ढके हिमालय के निचले पहाड़ों से घिरे १२३ मीटर (४०४ फ़ुट) की ऊँचाई पर एक घास वाले मैदान पर स्थित है। यह क्षेत्र सोतफ़ूल नामक एक चमेली जैसे फूल के लिए प्रसिद्ध है। सदिया के समीप ब्रह्मपुत्र नदी (जो यहाँ पर दिहांग नदी कहलाती है) में उसकी दो मुख्य उपनदियाँ - लोहित नदी और दिबांग नदी - विलय होती हैं। इन संगमों के बाद स्थानीय ब्रह्मपुत्र की चौड़ाई बहुत अधिक है।

