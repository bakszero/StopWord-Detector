व्हाइट कॉलर

व्हाइट कॉलर अमेरिकी टेलिविज़न शृंखला है जिसका प्रीमियर यूएसए नेटवर्क पर 23 अक्टूबर 2009, को हुआ था। इसका निर्माण जैफ़ ईज़टीन ने किया तथा मुख्य भूमिका में मैट बोमर और टिम डीके हैं। शृंखला की कहानी शातिर ठग नील कैफ्री (बोमर) और एफबीआई स्पेशल एजेंट पीटर बर्क के इर्दगिर्द घूमती है।

9 मार्च 2010, को 14 प्रकरणों वाले प्रथम सत्र का अंतिम प्रकरण प्रसारित हुआ। 13 जुलाई 2010, को शृंखला के दूसरे सत्र का प्रीमियर हुआ जो 8 मार्च 2011, तक चला। दूसरे सत्र में प्रथम सत्र की तुलना में तीन अधिक प्रकरण हैं। इतने ही प्रकरण तीसरे और चौथे सत्र में भी हैं जिनका प्रीमियर क्रमशः 7 जून 2011 और 10 जुलाई 2012 को हुआ। 5 मार्च 2013, को चौथे सत्र का सोलहवां प्रकरण प्रसारित हुआ। पाँचवे सत्र का प्रीमियर पिछले सत्रों की तुलना में कुछ महीनों की देरी से 17 अक्टूबर 2013, को हुआ। ईज़टीन की अपनी दूसरी अन्य परियोजनाओं के लिए प्रतिबद्धता के कारण इस सत्र में प्रकरणों की संख्या घटा कर 13 कर दी गई।

नील कैफ्री एक शातिर ठग, जालसाज और चोर है जिसे तीन वर्षों के अथक प्रयास के पश्चात एफबीआई स्पेशल एजेंट पीटर बर्क पकड़ लेता है। अपनी चार वर्ष की सजा पूर्ण होने से केवल कुछ महीने पहले कैफ्री जेल से भाग जाता है। वो ऐसा अपनी प्रेमिका केट को ढूंढने के लिए करता है। बर्क उसे फ़िर से ख़ोज कर जेल में पहुँचा देता है। केट को ढूंढने में असफ़ल कैफ्री इस बार एफबीआई के समक्ष एक सौदे का प्रस्ताव रखता है जिसके अंतर्गत उसे जेल से टखने मॉनिटर के साथ मुक्त कर दिया जाए और उसके बदले वह एफबीआई की दूसरे व्हाइट कॉलर अपराध सुलझाने में मदद करेगा। शुरुआती हिचकिचाहट के पश्चात बर्क प्रस्ताव से सहमत हो जाता है और इस तरह एक ऐसी अपरंपरागत व्यवस्था शुरू हो जाती है जिसमें चोर पुलिस की मदद करता है।
