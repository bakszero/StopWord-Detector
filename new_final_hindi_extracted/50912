मैट बोमर

मैथ्यू स्टेटन "मैट" बोमर (; जन्म: अक्टूबर 11, 1977) अमेरिकी फ़िल्म, रंगमंच और टेलिविज़न अभिनेता हैं। टॅक्सस में जन्मे और पले-बढ़े बोमर को छोटी उम्र में ही अभिनय से लगाव हो गया था और अपने इसी लगाव के कारण इन्होंने विद्यालय में पढ़ते समय ही रंगमंच पर अभिनय शुरू कर दिया। उच्च शिक्षा भी इन्होंने कारनेग मेलन यूनिवर्सिटी के ललित कला कार्यक्रम में प्राप्त की व 2001 में स्नातक हुए। इसके पश्चात ये न्यू यॉर्क शहर चले गए जहाँ से इन्होंने अपने अभिनय कैरियर की शुरुआत की।

बोमर ने कई टीवी शृंखलाओं में अभिनय किया है परन्तु ये अपने "व्हाइट कॉलर" के नील कैफ्री के किरदार के लिए सबसे अधिक प्रसिद्ध हैं, जो कुशल जालसाज और चोर है लेकिन एफबीआई के लिए सलाहकार की तरह काम करता है। इन्होंने टेलिविज़न जगत में अपने कैरियर की शुरुआत "गाइडिंग लाईट" से 2001 में की। बोमर को अपनी एनबीसी टेलिविज़न शृंखला "चक" में निभाई गई ब्रायस लार्किन की आवर्ती भूमिका के लिए सराहना मिली। इन्होंने सहायक अभिनेता के तौर पर "फ्लाइटप्लान" (2005), "इन टाइम" (2011) और "मैजिक माइक" (2012) जैसी फ़िल्मों में काम किया है। बोमर डस्टिन लांस ब्लैक के ब्रॉडवे पर आयोजित हुए "8" नाटक में भी काम कर चुके हैं।

बोमर वर्तमान में कई फ़िल्म परियोजनाओं से जुड़े हुए हैं जो 2014 या 2015 में रिलीज़ होने के लिए निर्धारित की गई हैं। इन्हें अपनी सुंदरता व समाज कार्य के लिए कई खिताब प्राप्त हुए हैं तथा 2013 में "मैजिक माइक" में अपनी भूमिका के लिए साझा तौर पर ये एमटीवी मूवी पुरस्कार के लिए भी नामांकित हुए थे।

बोमर का जन्म अक्टूबर 11, 1977, को टॅक्सस राज्य के सबसे बड़े शहर ह्युस्टन के स्प्रिंग उपनगर में हुआ। ये अपने माता-पिता की तीन संतानों में से एक थे। इनके पिता जॉन बोमर पूर्व फ़ुटबॉल खिलाड़ी हैं जो डैलस काउबॉयस टीम के सदस्य थे, इनकी माता का नाम सिस्सी है।

बोमर ने स्प्रिंग के क्लाइन हाई स्कूल से अपनी स्कूली शिक्षा प्राप्त की। इनके अनुसार छठी कक्षा में ही इन्हें अभिनय से लगाव हो गया था जब ये मिस क्रो की थिएटर आर्ट्स क्लास में हिस्सा लिया करते थे। ये मानते है कि इनका स्कूल में जीवन समान्य था जिसमें ये छात्र परिषद के सदस्य थे और अपने पिता की तरह फ़ुटबॉल भी खेला करते थे। अपने वरिष्ठ साल में इन्हें ह्युस्टन की गैर-लाभकारी एले थिएटर कंपनी के "ए स्ट्रीटकार नेम्ड डिज़ायर" नाटक में अभिनय का मौका मिला और इन्होंने फ़ुटबॉल खेलना छोड़ दिया। उस समय ये पहले स्कूल जाते थे, फ़िर आधा घंटा गाड़ी चला कर एले और मध्यांतर में अपना गृहकार्य करते थे। ये सब इनके लिए मुश्किल था परन्तु इन्हें तब भी अभिनय से "प्यार" था। इनके माता-पिता भी इनके रंगमंच में काम करने से खुश थे व इनके अगले नाटक को देखने की जिज्ञासा रखते थे। स्कूल में ही इनकी मित्रता अभिनेता ली पेस और अभिनेत्री लिन कॉलिन्स से हो गई थी। बोमर की ही तरह पेस भी एले थिएटर कंपनी में अभिनय किया करते थे। पिट्सबर्ग, पेन्सिलवेनिया, की कारनेग मेलन यूनिवर्सिटी से इन्होंने 2001 में ललित कला स्नातक की डिग्री प्राप्त की।

स्नातक होने के पश्चात बोमर न्यू यॉर्क शहर चले गए जहाँ इन्हें "ऑल माए चिल्ड्रन" में इयन किपलिंग की भूमिका निभाने का मौका मिला। 2001 से 2003 तक इन्होंने एक और डेटाइम टेलिविज़न धारावाहिक "गाइडिंग लाईट" में बॅन रीड का किरदार निभाया। फॉक्स टेलिविज़न नेटवर्क पर प्रसारित होने वाली अलौकिक, विज्ञान गल्प टेलिविज़न शृंखला "ट्रू कॉलिंग" के पहले सत्र (2003–2004) में बोमर ने मुख्य किरदार ट्रू डेविस (एलिज़ा डुश्कू) के बदकिस्मत प्रेमी लूस की भूमिका निभाई। 2002 में वॉर्नर ब्रॉस॰ ने "सुपरमैन" पर फ़िल्म बनाने का ख़ाका तैयार किया व इस नई परियोजना के निर्देशन का जिम्मा सितम्बर 2002 में ब्रैट रैटनर को दिया गया। रैटनर ने कई बड़े सितारों से सम्पर्क किया परन्तु अंत में उन्हें बोमर पसंद आए। लेकिन बोमर को स्टूडियो ने स्वीकृत नहीं किया और इसके कुछ समय पश्चात मार्च 2003 में रैटनर ने परियोजना से अपने आप को अलग कर लिया। इस परियोजना ने आगे चल कर "सुपरमैन रिटर्न्स" का रूप लिया जो 2006 में रिलीज़ हुई।

बोमर प्राइम-टाइम टेलिविज़न धारावाहिक "नॉर्थ शोर" (2004–2005) में नज़र आए और 2005 की ही थ्रिलर फ़िल्म "फ्लाइटप्लान" में इन्होंने सहायक अभिनेता के तौर पर काम किया। 2006 की स्लैशर फ़िल्म "" में बोमर ने वियतनाम युद्ध वेट्रन (हिन्दी: सेवानिवृत्त सैनिक) एरिक हिल की भूमिका निभाई। एरिक अपने भाई डीन के सेना में जब्री भर्ती होने के पश्चात स्वयं पुनः भर्ती होना चाहता है जिस से वह अपने "दिशाहीन" भाई पर नज़र रख सके। अल्पकालिक मध्य-सत्र प्रतिस्थापन टेलिविज़न शृंखला "ट्रेवलर" में ये सह कलाकार की भूमिका में दिखे जिसका प्रीमियर एबीसी पर मई 30, 2007, को हुआ था। 2007 से 2009 के बीच इन्होंने एक्शन-कॉमेडी टेलिविज़न शृंखला "चक" में ब्रायस लार्किन की आवर्ती भूमिका अदा की।
पुलिस प्रक्रियात्मक, कॉमेडी-ड्रामा टेलिविज़न शृंखला "व्हाइट कॉलर" में बोमर को मुख्य भूमिका निभाने का मौका मिला जिस का प्रीमियर यू॰एस॰ए॰ नेटवर्क पर अक्टूबर 23, 2009, को हुआ। कार्यक्रम में बोमर नील कैफ्री की भूमिका निभाते हैं जो कुशल जालसाज और चोर है जिसे एफबीआई विशेष एजेंट पीटर बर्क (टिम डीके) गिरफ़्तार कर लेता है। जेल में कुछ वर्ष बिताने के पश्चात कैफ्री जल्दी रिहाई के बदले में एफबीआई सलाहकार बनने का प्रस्ताव रखता है। एफबीआई प्रशासन केवल इस शर्त पर कि कैफ्री बर्क की निगरानी में चार वर्ष तक रहेगा उसे जेल से रिहा करवा देता है। इस अपरंपरागत व्यवस्था में कैफ्री बर्क की सफेद कॉलर अपराधियों को पकड़ने में मदद करता है। बोमर और डीके ने कार्यक्रम के लिए एक साथ ही ऑडिशन दिया था और उस समय से ही बोमर को डीके के साथ "मजबूत संपर्क" महसूस हुआ।

बोमर सितम्बर 2011 में ब्रॉडवे पर आयोजित हुए डस्टिन लांस के सबसे पहले नाटक "8" में नज़र आए। यह नाटक अमेरिकी सुप्रीम कोर्ट के उस संघीय मुकदमे का मंच पुनरधिनियमन था जिसने कैलीफोर्निया के प्रस्ताव 8 को पलट दिया था, इस प्रस्ताव ने कैलीफोर्निया में समलैंगिक विवाह को पुनः गैरकानूनी बना दिया था। बोमर ने नाटक में पॉल क्तामी के पति जेफ़ ज़ारिलो का किरदार निभाया। यह जोड़ा प्रस्ताव 8 मुकदमे में केंद्रीय वादी था। अक्टूबर 2011 में रिलीज़ हुई विज्ञान गल्प थ्रिलर फ़िल्म "इन टाइम" में बोमर ने शताब्दी वर्ष से अधिक उम्र वाले हेनरी हैमिल्टन की भूमिका निभाई। भविष्य की कहानी दिखाती हुई इस फ़िल्म में आनुवांशिक इंजीनियरिंग द्वारा मनुष्य एक डिजिटल घड़ी के साथ पैदा होता है, जिसमें 25 वर्ष की उम्र के पश्चात एक वर्ष के लिए उलटी गिनती शुरू हो जाती है और शून्य होते ही व्यक्ति की मृत्यु हो जाती है। हैमिल्टन एक समृद्ध व्यक्ति है जो जीवन से उदास है, वह कुछ मिनट छोड़ कर अपने 100 से भी अधिक वर्ष फ़िल्म के मुख्य किरदार विल सैलस (जस्टिन टिम्बरलेक) को दे देता है और पुल से कूद कर आत्महत्या कर लेता है।

जून 2012 की कॉमेडी-ड्रामा फ़िल्म "मैजिक माइक" में बोमर पुरुष स्ट्रिपर कैन की भूमिका में नज़र आए, जो पैसे कमाने के लिए डैलस नाम के क्लब में नृत्य करता है। 2014 में रिलीज़ हुई स्वतंत्र विज्ञान-गल्प कॉमेडी फ़िल्म "स्पेस स्टेशन 76" में बोमर ने टैड नाम के किरदार की भूमिका निभाई। टैड एक तकनीशियन है जिसका एक हाथ रोबोटिक है।

निर्माणाधीन फ़िल्म "द नोर्मल हार्ट" में बोमर समलैंगिक समाचार पत्रकार फैलिक्स टर्नर की भूमिका निभा रहे हैं। यह फ़िल्म 1980 के दशक में न्यू यॉर्क में फ़ैले एड्स संक्रमण पर आधारित है, जिसमें बोमर मार्क रफैलो के किरदार नैड वीक्स के प्रेमी हैं। फ़िल्म 2014 में रिलीज़ होनी है। सितम्बर 2013 में घोषणा की गई कि बोमर अपने समय के प्रसिद्ध अमेरिकी अभिनेता मोंटगोमरी क्लिफ्ट (1920–1966) के जीवन पर आधरित फ़िल्म में मुख्य किरदार के तौर पर क्लिफ्ट की भूमिका निभाएँगे। फ़िल्म 2015 में रिलीज़ होगी।

फ़रवरी 2014 में रिलीज़ हुई फ़िल्म "विंटर्स टेल" में बोमर ने मुख्य किरदार पीटर लेक (कॉलिन फैरेल) के पिता की भूमिका निभाई। यह फ़िल्म मार्क हैलप्रिन के इसी नाम के उपन्यास पर आधारित है, जिसमें एक चोर (पीटर लेक) मर रही नेत्रहीन लड़की से प्रेम करने लगता है। फ़िल्म की पठकथा 19वीं सदी और वर्तमान दिन के मैनहटन में घटित होती है।

ब्रिटिश लेखिका ई॰ ऍल॰ जेम्स द्वारा रचित प्रसिद्ध कामुक रोमांस उपन्यास "50 शेड्स ऑफ़ ग्रे" पर आधारित इसी नाम की फ़िल्म के निर्माण से पहले 2013 में प्रशंसको ने बोमर को मुख्य किरदार के रूप में शामिल करने के लिए पैरवी की। इस परियोजन के लिए प्रशंसको द्वारा एक ऑनलाइन याचिका भी शुरू की गई। मुख्य नायक क्रिश्चियन ग्रे के किरदार के लिए चार्ली हनम पहले ही फ़िल्म निर्माताओं और जेम्स द्वारा चुने जा चुके थे। अंततः हनम की जगह आयरिश अभिनेता जेमी डोर्न्न को यह किरदार सौपा गया।

मीडिया में बोमर को आमतौर पर सुंदर और कामुक (सेक्सी) माना जाता है। बडीटीवी ने अपनी 2011 की टीवी पर सबसे कामुक पुरुषों की सूची (अंग्रेज़ी: टीवीज़ 100 सेक्सीएस्ट मैन ऑफ़ 2011) में बोमर को सबसे पहले स्थान पर रखा। इसी तरह की 2012 की सूची, टीवीज़ 100 सेक्सीएस्ट मैन ऑफ़ 2012, में बोमर तीसरे स्थान पर रहे। TheBacklot.com द्वारा जून 2013 में प्रकाशित की गई लोगोज़ 2013 हॉट 100 सूची में बोमर को दूसरा स्थान मिला, प्रथम स्थान पर रहीं जेनिफ़र लॉरेंस।

फ़रवरी 2012 में स्टीव चेस ह्युमैनिटेरियन पुरस्कार समारोह में बोमर को एचआईवी/एड्स के विरुद्ध लड़ने के लिए न्यू जनरेशन आर्ट्स एंड एक्टिविज़्म पुरस्कार दिया गया। इसी वर्ष ग्लिसेन पुरस्कार समारोह में इन्हें और इनके जीवन साथी साइमन हॉल्स को इंस्पिरेशन पुरस्कार से सम्मानित किया गया। 2013 एमटीवी मूवी पुरस्कार की बॅस्ट म्यूज़िकल मुमेंट श्रेणी में बोमर "मैजिक माइक" के अन्य किरदारों चेनिंग टैटम, जो मैंगनेलो, एडम रॉड्रिगज़ और कैविन नेश के साथ नामांकित हुए।

बोमर पब्लिसिस्ट साइमन हॉल्स के साथ 2011 से विवाहित हैं। अपनी शादी को इन्होंने अप्रैल 2014 तक सार्वजनिक नहीं होने दिया था। "डिटेल्स" पत्रिका के मई 2014 के संस्करण में प्रकाशित हुए बोमर के साक्षात्कार के अनुसार हॉल्स और इन्होंने 2011 में निजी तौर पर शादी कर ली थी। जोड़े के तीन पुत्र हैं जिसमें सरोगेट द्वारा जन्मे दो जुड़वां भी शामिल हैं। इन्होंने सार्वजनिक रूप से अपनी समलैंगिकता को 2012 में स्वीकार किया जब इन्हें स्टीव चेज़ ह्यूमैनिटेरियन अवार्ड दिया गया था। पुरस्कार लेते वक्त मंच पर अपने स्वीकृति भाषण में इन्होंने अपने जीवन साथी हॉल्स और बच्चों को धन्यवाद किया था। बोमर को किशोरावस्था से ही अपने समलैंगिक होने का ज्ञान हो गया था परन्तु सामाजिक कारणों से इन्होंने अपनी कामुकता को सार्वजनिक नहीं किया। 14 वर्ष की उम्र में जब ये उच्च विद्यालय में थे तब इन्होंने विद्यालय के रंगमंच और उसकी फ़ुटबॉल टीम दोनों में हिस्सा लिया जिस से "अपने ट्रैक कवर कर सकें।"

