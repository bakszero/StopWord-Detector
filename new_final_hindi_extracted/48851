पियोरा

पियोरा () ("Arborophila torqueola") तीतर कुल का एक पक्षी है जो पूर्वोत्तर भारत से लेकर लगभग समूचे दक्षिण पूर्व एशिया में काफ़ी संख्या में पाया जाता है।
नर के शरीर में कई रंग होते हैं और खूबसूरत डिज़ाइन होते हैं और इसका माथा और सिर नारंगी रंग का होता है और आँखों के पास काली रेखाएँ होती हैं। गले पर सफ़ेद काली धारियाँ होती हैं जो चोंच के निचले हिस्से से शुरु होती हैं। मादाओं के चेहरे थोड़ा फीके होते हैं लेकिन इनके डैने नर की ही तरह काफ़ी रंग-बिरंगी होते हैं।
इसकी लंबाई लगभग २७ से ३० से.मी. होती है और वज़न एक छोटी मादा के २३० ग्राम से लेकर एक मोटे तगड़े नर के ३९० ग्राम तक हो सकता है।

यह नमी वाले उपोष्णकटिबंधीय और उष्णकटिबंधीय वर्षावनों में या नमी वाले उपोष्णकटिबंधीय और उष्णकटिबंधीय पर्वतीय वनों में रहना पसन्द करता है। इनका आवास भूटान, चीन, भारत, लाओस, म्यानमार, नेपाल और वियतनाम में मुख्य रूप से है। 
यह पक्षी अमूमन जोड़ों में या १० पक्षियों तक के छोटे परिवार समूहों में रहता है। इसकी सम्पर्क आवाज़ घरेलू मुर्गी की तरह लगातार चलती रहती है। भारतीय आबादी अप्रैल से जून तक प्रजनन करती है हालांकि निचले इलाकों में इनको पहले भी प्रजनन करते हुए देखा गया है। औसतन एक घोंसले में ३-५ अण्डे होते हैं लेकिन कभी-कभी ९ तक अण्डे भी देखे गये हैं। बन्दी अवस्था में अण्डे सेने की अवधि २४ दिन की होती है लेकिन इस अवधि को अभी तक जंगली अवस्था में दर्ज नहीं किया जा सका है।
