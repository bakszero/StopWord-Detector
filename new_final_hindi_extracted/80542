२००५ कश्मीर भूकम्प

२००५ कश्मीर भूकम्प ८ अक्तूबर २००५ में उत्तरी पाकिस्तान के ख़ैबर-पख़्तूनख़्वा प्रान्त, पाक-अधिकृत कश्मीर और भारत के जम्मू और कश्मीर राज्य में आने वाला एक भूकम्प था। यह भारतीय मानक समय के अनुसार सुबह के ०९:२०:३९ बजे घटा और इसका उपरिकेंद्र पाक-अधिकृत कश्मीर की राजधानी मुज़फ़्फ़राबाद के पास स्थित था। भारत व पाकिस्तान के अन्य क्षेत्रों के अलावा इसके झटके अफ़्ग़ानिस्तान, ताजिकिस्तान और चीन के शिंजियांग प्रान्त में भी महसूस करे गए। 

इस भूकम्प का क्षणिक परिमाण परिमाप ७.६ था और इसमें लगभग ८०,००० लोगों की मृत्यु हुई और २८ लाख लोग बेघर हो गए, जो अधिकांश पाकिस्तान-नियंत्रित क्षेत्रों में थे। इस क्षेत्र में दो भौगोलिक तख़्तों (यूरेशियाई तख़्ता और भारतीय तख़्ता) का टकराव जारी है, जिस कारणवश यहाँ समय-समय पर भूकम्प आते रहते हैं और यही इस भूकम्प का कारण भी था।

