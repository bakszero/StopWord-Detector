नंद किशोर यादव

नंद किशोर यादव बिहार विधानसभा में नेता विपक्ष हैं। जून 2013 में राजग गठबंधन टूटने से पहले वे बिहार सरकार में सड़क निर्माण और पर्यटन मंत्री थे। वे भाजपा के वरिष्ठ नेता होने के अलावा आरएसएस के सदस्य भी हैं।

नंद किशोर यादव का जन्म 28 अगस्त 1953 को हुआ। उनके पिता का नाम पन्ना लाल यादव और माता का नाम श्रीमती राजकुमारी यादव है। जय प्रकाश नारायण आंदोलन में हिस्सा लेने की वजह से वह बी.एस.ई अंतिम वर्ष की परीक्षा नहीं कर पाए।
1969 में नंद किशोर यादव राष्ट्रीय स्वयं सेवक संघ के साथ जुड़ गए। 1974 में उनकी सक्रियता जय प्रकाश नारायण आंदोलन में बढ़ गई। वो पटना सिटी छात्र संघर्ष समिति के अध्यक्ष बन गए।

नंद किशोर यादव एक छात्र नेता थे। जेपी आंदोलन में उन्होंने हिस्सा लिया और इसी वजह से उन्हें 1974- 1976 के बीच करीब 15 दिन जेल में गुज़ारने पड़े। 1978 में वो पटना नगर निगम के पार्षद चुने गए। 1978 में ही वो जनता युवा मोर्चा के पटना ज़िला अध्यक्ष बने। 1982 में उन्होंने पटना नगर निगम के उप महापहौर का पदभार संभाला। अगले साल उन्हें भाजपा के पटना महागनर अध्यक्ष की ज़िम्मेदारी संभालने के लिए चुना गया। 1983 और 1990 के बीच, नंद किशोर यादव ने भारतीय जनता युवा मोर्चा में कई महत्वपूर्ण दायित्वों का निर्वाहन किया।

1990 - 1995 के बीच उन्होंने युवा मोर्चा के प्रदेश अध्यक्ष के रूप में काम किया। 1995 में पहली बार विधायक पद के लिए चुनाव लड़ा था, उस सीट पर उन्हें हमेशा जीत हासिल हुई है। 1995 में वो पटना पूर्वी क्षेत्र से विधायक चुने गए। अब तक वो लगातार चार बार इस क्षेत्र का विधानसभा में प्रतिनिधित्व कर चुके हैं। 2003 में उन्होंने एन.डी.ए के प्रदेश संयोजक के तौर पर ज़िम्मेदारी संभाली, साथ वो भाजपा राष्ट्रीय कार्य समिति और केंद्रीय अनुशासन समिति के सदस्य भी बने। 2008 में नंद किशोर यादव को राज्य सरकार में स्वास्थय मंत्रालय का ज़िम्मा सौंपा गया। 2010 में एक बार फिर उन्हें पथ निर्माण और पर्यटन विभाग का कार्यभार संभाला। 
