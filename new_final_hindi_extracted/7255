कोहिस्तान ज़िला (पाकिस्तान)

कोहिस्तान () पाकिस्तान के ख़ैबर-पख़्तूनख़्वा प्रांत के पूर्वोत्तरी भाग में स्थित एक पूर्व ज़िला था। इस ज़िले की राजधानी दासू () नामक बस्ती है। वर्ष 2014 में इसे द्विभाजित कर, ऊपरी कोहिस्तान ज़िला और निचला कोहिस्तान ज़िला बना दिया गया।
'कोह' फ़ारसी भाषा का एक शब्द है जिसका मतलब 'पर्वत' होता है। अन्य हिन्द-ईरानी भाषाओँ में यही शब्द पश्तो में 'ग़र', प्राचीन अवस्ताई भाषा में 'गैरी' और संस्कृत में 'गिरि' के रूप में सजातीय शब्द के तौर पर मिलता है। कोहिस्तान ज़िले में बहुत से पहाड़ हैं, जिस से यह शब्द आया है। 

कोहिस्तान ज़िले में सन् १९९८ में ४,७२,५७० लोगों कि आबादी थी। इसका क्षेत्रफल क़रीब ७,४९२ वर्ग किमी है। यहाँ ज़्यादातर कोहिस्तानी भाषा और अन्य दार्दी भाषाओँ के साथ पश्तो बोलने वाले भी रहते हैं। अधिकतर लोग धर्म से सुन्नी मुस्लिम हैं हालांकि एक अल्पसंख्यक शिया मुस्लिम समुदाय भी यहाँ मिलता है। कोहिस्तान आर्थिक रूप से एक पिछड़ा और अविकसित इलाक़ा समझा जाता है। २००६ में इस ज़िले का साक्षरता दर सिर्फ़ २०% मापा गया था। अधिकतर लोग कृषि या मवेशी पालन से जीवन बसर करते हैं और ग़रीबी व्यापक है। ज़िले की ज़मीन पहाड़ी या फिर शुष्क होने से खेती में कठिनाई पेश आती है। पनीर, मक्खन, ऊन और लकड़ी यहाँ के मुख्य उत्पादन हैं। इस ज़िले से विशेषकर अख़रोट की लकड़ी अन्य क्षेत्रों में भेजी जाती है। कोहिस्तान ज़िला काराकोरम राजमार्ग के रस्ते में आता है और यहाँ से यह पाक-अधिकृत कश्मीर में स्थित गिलगित शहर की तरफ़ निकलता है।

