सुरख़ानदरिया प्रान्त

सुरख़ानदरिया प्रान्त () मध्य एशिया में स्थित उज़बेकिस्तान देश का एक विलायात (प्रान्त) है जो उस देश के सुदूर दक्षिण-पूर्व क्षेत्र में स्थित है। प्रान्त का कुल क्षेत्रफल २०,१०० वर्ग किमी है और २००५ में इसकी अनुमानित आबादी १९,२५,१०० थी। इस सूबे के क़रीब ८०% लोग ग्रामीण इलाक़ों में रहते हैं। सुरख़ानदरिया प्रान्त की राजधानी तिरमिज़ शहर है जिसमें आमू दरिया पर एक बंदरगाह भी बनी हुई है जो की मध्य एशिया की इकलौती नदी-बंदरगाह है।

'सुरख़ानदरिया' में 'ख़' अक्षर के उच्चारण पर ध्यान दें क्योंकि यह बिना बिन्दु वाले 'ख' से ज़रा भिन्न है। इसका उच्चारण 'ख़राब' और 'ख़रीद' के 'ख़' से मिलता है।

सुरख़ानदरिया एक गुफ़ाओं, चट्टानों, तंग घाटियों, पर्वतों और मलबे का इलाक़ा है। यहाँ की गुफ़ाओं में मानव आज से ५०,००० वर्ष पूर्व के काल में घर बनाते थे। २००-३०० ईसवी में भारत से कुषाण साम्राज्य यहाँ तक विस्तृत हुआ और यहाँ बौद्ध धर्म फैल गया। इसके चिह्न कई स्थानीय शिलाओं और गुफ़ाओं में तराशे हुए मिलते हैं। आज भी यह एक शुष्क और प्राकृतिक स्थलाकृतियों से भरपूर क्षेत्र है। सोवियत काल में बहुत से सैलानी यहाँ घूमने आते थे और अब यहाँ पर्यटकों का आना फिर ज़ोर पकड़ रहा है। इस क्षेत्र में हमेशा से बहुत से ताजिक लोग रहते आये हैं और जब १९२९ में सोवियत सरकार ने इसे ताजिक सोवियत समाजवादी गणतंत्र कि बजाय उज़बेक सोवियत समाजवादी गणतंत्र का हिस्सा बना दिया तो बहुत से प्रश्न उठे थे।

