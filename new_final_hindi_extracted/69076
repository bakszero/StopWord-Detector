प्रतिशत

प्रतिशत (Percent) गणित में किसी अनुपात को व्यक्त करने का एक तरीका है। प्रतिशत का अर्थ है " प्रति सौ " या "प्रति सैकड़ा"(%=1/100)एक सौ में एक। उदाहरण के लिये माना कि गणित के प्रश्नपत्र का पूर्णांक 50 है और उस प्रश्नपत्र में कोई छात्र 48 अंक प्राप्त करता है तो कहते हैं कि उस छात्र को 48/50 = 96/100 = 96 प्रतिशत (96%) अंक मिले। इसी तरह कहते हैं कि वायुमंडल में आक्सीजन की मात्रा 20% है। किसी कक्षा में 20 विद्यार्थियों में से केवल 15 ही उतीर्ण हुए तो कहेंगे कि केवल 75% विद्यार्थी उतीर्न हुए तथा 25% अनुतीर्ण (फेल) हो गये।

विभिन्न स्थितियों में किसी अनुपात को व्यक्त करने के अलग-अलग तरीके अपनाए जाते हैं। प्रतिशत में अनुपात का आधार (हर) १०० होता है। इसी प्रकार १०००, १ लाख, या १० लाख को आधार मानकर भी अनुपातों को व्यक्त करने की प्रथा है। यदि १० लाख लोगों में से ७ लोग किसी रोग से पीड़ित हैं तो कहते हैं कि उस रोग से दुनिया के ७ पीपीएम (parts per million) लोग पीड़ित हैं।

