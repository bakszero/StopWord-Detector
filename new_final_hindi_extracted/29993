कुरावली

कुरावली भारत के उत्तर प्रदेश राज्य के मैनपुरी जिले में जीटी रोड पर स्थित एक कस्बा है। यह जनपद मुख्यालय मैनपुरी से २१ किलोमीटर दूर है। कुरावली में मैनपुरी की तरफ से प्रवेश करने पर जीटी रोड लोअर गंगा नहर बेवर ब्रांच पर बना नहर पुल गैलानाथ है। यहाँ जीटी रोड पर महाराज जी बाबा (बाबा नैनसुख दास) मन्दिर है जो बिजली घर के पास है। बिजलीघर के निकट नया बस स्टैंड है। महाराज जी बाबा मंदिर के पीछे सुजरई में एक राजा का बहुत पुराना किला था। जिसके प्राचीन अवशेष तथा खंडहर आज भी देखने को मिलते हैं। यहाँ प्राचीन राजा का तालाब भी है। तालाब पर प्रतिवर्ष मेला लगता है। कुरावली प्राचीन क़स्बा है। जीटी रोड पर ही प्राचीन बनखंडेश्वर नाथ मंदिर है तथा भूड़ वाले बाबा की मजार है।
कुरावली के प्राचीन मंदिरों में कब्रिस्तान स्थित मंदिर झारखंडेश्वर नाथ, मोहल्ला कानून गोयान स्थित गणेश मंदिर, मंदिर दाऊजी महाराज, मोहल्ला वैदनटोला स्थित श्यामादेवी, मोहल्ला घरनाजपुर स्थित शिव मंदिर व मंदिर कुरहट प्रमुख हैं।
