शेनयांग

शेनयांग () या मुकदेन () पूर्वोत्तरी चीन के मंचूरिया क्षेत्र में स्थित लियाओनिंग प्रान्त की राजधानी और सबसे बड़ा शहर है। यह एक उप-प्रांत का दर्जा रखने वाला शहर है। सन् २०१० की जनगणना में शेनयांग की जनसँख्या ८१,०६,१७१ थी।

चीनी भाषा में 'शेनयांग' का अर्थ 'शेन नदी से उत्तर का शहर है' जो शहर के दक्षिण में बहने वाली हुन नदी () पर पड़ा है, जिसे पहले 'शेन नदी' बुलाया जाता था। यहाँ मनुष्यों के बसेरे के ७,२०० साल पुराने चिह्न मिले हैं, हालांकि इस शहर की स्थापना झगड़ते राज्यों के काल में यान राज्य के चिन काई () नामक सिपहसलार ने की थी। उस समय इसका नाम होऊ शहर () था लेकिन जिन राजवंश (१११५–१२३४) के दौरान इस बदलकर शेन और उसके बाद युआन राजवंश काल में शेनयांग कर दिया गया। सन् १६२५ में मान्छु नेता नुरहाची ने इसे अपनी राजधानी बना लिया। मान्छु भाषा में इसका नाम 'सिमियान ख़ोतोन' () था, जो १६३४ में बदलकर 'मुकदेन' कर दिया गया। यह मान्छु भाषा के 'मुकदेम्बी' () शब्द से आया है जिसका मतलब 'उभारना' है।

