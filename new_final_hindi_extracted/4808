द हंगर गेम्स

द हंगर गेम्स () 2012 की अमेरिकी विज्ञान गल्प फ़िल्म है जिसका निर्देशन गैरी रोज़ ने किया है। फ़िल्म सुजान कोलिन्स द्वारा लिखित इसी नाम के उपन्यास पर आधारित है। फ़िल्म के निर्माता नीना जैकब्सन और जॉन किलिक है तथा कथानक रोज़, कोलिन्स व बिली रे द्वारा तैयार किया गया है। फ़िल्म में कई किरदारों का समावेश है जिनमें जेनिफर लॉरेंस, जॉश हचरसन, लिएम हैम्सवर्थ, वुडी हैर्ल्सं, एलिज़ाबेथ बैंक्स और डोनल्ड सदरलैंड पटकथा के केंद्र में हैं।

फ़िल्म की कहानी दुःस्थानता और सर्वनाश के पश्चात के भविष्य के पानेम राष्ट्र में घटित होती है, जहाँ 12 से 18 वर्ष की आयु वाले लड़के व लड़कियों को हंगर गेम्स नाम की सलाना प्रतिस्पर्धा में भाग लेना पड़ता है जिसका प्रसारण देश भर में किया जाता है। हंगर गेम्स ऐसी प्रतिस्पर्धा है जिसमें "ट्रिब्यूटस" को अपनी अंतिम साँस तक जीवित रहने के लिए लड़ना पड़ता है तथा अंत में एकमात्र जीवित बचा प्रतियोगी विजेता कहलाता है। फ़िल्म की नायिका कैट्निस एवरडीन (लॉरेंस) अपनी छोटी बहन के बदले प्रतियोगिता में जाने के लिए अपना नाम आगे करती है। कैट्निस के साथ उसके डिस्ट्रिक्ट का पुरुष सहयोगी पीटा मेलार्क (हचरसन) उसके साथ पानेम की राजधानी कैपिटोल में भूतपूर्व विजेता हेमिच एब्रनैथी (हैर्ल्सं) के मार्गदर्शन में प्रशिक्षण के लिए जाता है।


फ़िल्म को फ्रांस में मार्च 21, 2012, को तथा अमेरिका में मार्च 23, 2012, को पारंपरिक सिनेमाघरों और डिजिटल आईमैक्स सिनेमाघरों में रिलीज़ किया गया। जापान में बाद में सितम्बर 28 के दिन रिलीज़ हुई। जब फ़िल्म रिलीज़ हुई तो इसने किसी भी गैर-उत्तरकथा फ़िल्म द्वारा अपने पहले दिन और सप्ताहांत में की गई कुल कमाई का नया रिकोर्ड बनाया ($67.3 मिलियन)। अपनी रिलीज़ के समय फ़िल्म अपने पहले सप्ताहांत में सम्पूर्ण उत्तरी अमेरिका के इतिहास में तीसरी सबसे अधिक कमाई ($152.5 मिलियन) करने वाली फ़िल्म बन गई। यह वर्ष 2009 की फ़िल्म "अवतार" के बाद की पहली फ़िल्म है जो लगातार चार सप्ताह तक उत्तर अमरीकी बॉक्स ऑफिस में प्रथम स्थान पर रही। फ़िल्म बॉक्स-ऑफिस पर अत्याधिक सफ़ल रही, जिसमें इसने अपनी लागत के कुल $78 मिलियन बजट के मुकाबले संसार भर में $685 मिलियन की कमाई की। अगस्त 18, 2012, के दिन फ़िल्म डीवीडी और ब्लू-रे डिस्क प्रारूपों में रिलीज़ की गई।

"द हंगर गेम्स" ने सकारात्मक समीक्षाएँ प्राप्त की, जिसमें विशेष रूप से इसकी विषयवस्तुओं और संदेशों की प्रशंसा हुई, इसके साथ ही कैट्निस की भूमिका में लॉरेंस को भी काफ़ी सराहना मिली।
उपन्यास की तरह फ़िल्म को भी अन्य कार्यो के साथ समानता के कारण आलोचना का सामना करना पड़ा, जैसे जापनी उपन्यास "बैटल रोयाल", इस पर आधारित वर्ष 2000 की फ़िल्म तथा शर्ली जैक्सन की लघु कथा "द लॉटरी"।

