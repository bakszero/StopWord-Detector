वाराणसी नगर निगम

वाराणसी नगर निगम भारत के उत्तर प्रदेश राज्य के वाराणसी शहर का नगर निगम है। निगम की स्थापना २४ जनवरी १९५९ को उत्तर प्रदेश सरकार के नगर निगम अधिनियम - १९५९ के अंतर्गत नगरमहापालिका के रूप में की गई थी। १९९४ में इसे नगर निगम अधिनियम-२ के तहत नगर निगम में बदला गया। ये विश्व के कुछ अति घनत्व आबादी वाले क्षेत्रों के नगर निगम में से एक है। निगम के अंतर्गत ७९.७९ वर्ग कि.मी क्षेत्र के कुल ९० वार्ड आते हैं। निगम के प्रथम महापौर श्री.पी.के कौल निगम आयुक्त बने। निगम के अधीन सड़कों की कुल लंबाई ११७० कि॰मी॰ है और ये बी-१ स्तर के शहर में आता है। कुल जनसंख्या १० लाख है।

वाराणसी शहरी क्षेत्र की २००१ के अनुसार जनसंख्या १३,७१,७४९ थी; और लिंग अनुपात ८७९ स्त्रियां प्रति १००० पुरुष थी। वाराणसी नगर निगम के अधीनस्थ क्षेत्र की जनसंख्या ११,००,७४८ जिसका लिंग अनुपात ८८३ स्त्रियां प्रति १००० पुरुष था। शहरी क्षेत्र में साक्षरता दर ७७% और निगम क्षेत्र में ७८% थी। निगम क्षेत्र के लगभग १,३८,००० लोग झुग्गी-झोंपड़ियों में रहते हैं। वर्ष २००४ की अपराध दर १२८.५ प्रति १ लाख थी; जो राज्य की दर ७३.२ से अधिक है, किन्तु राष्ट्रीय अपराध दर १६८.८ से कहीं कम है।
