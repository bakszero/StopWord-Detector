बिलगे ख़ागान

बिलगे ख़ागान (, जन्म: ६८३ या ६८४ ईसवी, मृत्यु: ७३४ ईसवी) गोएकतुर्क ख़ागानत का एक ख़ागान (सर्वोच्च ख़ान शासक) था। उसके कारनामों का बखान प्रसिद्ध ओरख़ोन शिलालेखों में मिलता है।

जैसा कि उस ज़माने के तुर्की शासकों में रस्मी था, बिलगे का वास्तविक नाम कुछ और था और शासक बनने के बाद कुछ और रखा गया। उसका व्यक्तिगत नाम चीनी सूर्त्रों के हवाले से अशीना मोजिलियान () था लेकिन ख़ागान बन जाने के बाद उसका पूरा औपचारिक राजसी नाम 'तेंगिरितेग तेंगिरिदे बोल्मुश तुरुक बिलगे ख़ागान' बना, जो पुरानी तुर्की लिपि में () लिखा जाता था। ध्यान दें कि इस नाम में मंगोल लोगों के पारम्परिक देवता तेन्ग्री का नाम भी सम्मिलित है।

७१६ में गोएकतुर्कों के दुसरे ख़ागान, ख़ापागान ख़ागान () को तोक़ुज़ ओग़ुज़ () नामक नौ तुर्की क़बीलों के परिसंघ ने मार डाला और उसका कटा हुआ सिर चीनी राजदूत के साथ चीन के चांगआन शहर भेजा। इसके बाद उसका बेटा इनेल ख़ागान () गद्दी पर बैठा हालाँकि यह हक़ उसके चचेरे भाई मोजिलन का बनता था। मोजिलन के भाई और सेना के सिपहसलार कूल तेगिन () ने इनेल के खिलाफ़ विद्रोह किया और उसे मारकर मोजिलन को गद्दी पर बैठाया। उसका नया राजसी नाम 'बिलगे ख़ागान' रखा गया जिसका मतलब 'समझदार मुखिया' था।

बिलगे का साम्राज्य कैस्पियन सागर से मंचूरिया के विशाल स्तेपी क्षेत्र पर विस्तृत था। उसने चीन के पश्चिमी इलाक़ों पर भी हमला करके उन्हें हथिया लिया। लेकिन उसने फिर चीन के तंग राजवंश से शांति बहाल करनी चाही और चीनी सम्राट से एक चीनी राजकुमारी की मांग करी ताकि दोनों देशों में सम्बन्ध कायम हो सकें। चीनी सम्राट राज़ी हो गया लेकिन इस दौरान बिलगे को बुयरुक चोर () नामक आदमी ने ज़हर दे दिया जिस से बिलगे मरने लगा। ऐतिहासिक स्रोतों से यह ज्ञात नहीं है कि उसने बिलगे को विष क्यों दिया लेकिन यह पता है कि बुयरुक दूत बनकर चीन एक से अधिक दफ़ा गया था तो हो सकता है कि चीनियों ने छुपकर चाल चली हो। बिलगे मर गया लेकिन मरते-मरते उसने बुयरुक के पूरे परिवार को भी मरवा कर दंड दिया।

बिलगे के लिए स्मारक के रूप में ओरख़ोन नदी के पास शिलाएँ खड़ी की गयी जिसपर इतिहास के सबसे पुराने ज्ञात तुर्की भाषा के लेख हैं और जिन्हें ओरख़ोन शिलालेखों के नाम से जाना जाता है।

