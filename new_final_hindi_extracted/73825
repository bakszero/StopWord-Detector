विन्सन मैसिफ़

विन्सन मैसिफ़ (Vinson Massif) अंटार्कटिका के एल्स्वर्थ पहाड़ियों की सेंटिनल पर्वतमाला नामक शाखा में स्थित एक बड़ा पर्वतीय मैसिफ़ है जो २१ किमी (१३ मील) लम्बा और १३ किमी (८.१ मील) चौड़ा है। यह रोन हिमचट्टान के ऊपर तैनात खड़ा है और अंटार्कटिक प्रायद्वीप के मुख्यभूमि से जुड़ने के स्थान के पास है। विन्सन मैसिफ़ दक्षिण ध्रुव से क़रीब १,२०० किमी (७५० मील) दूर स्थित है। ध्यान दें कि विन्सन मैसिफ़ और विन्सन पर्वत (Mount Vinson, माउंट विन्सन) दो अलग भौगोलिक इकाईयाँ मानी जाती हैं। विन्सन पर्वत ४,८९२ मीटर (१६,०५० फ़ुट) ऊँचा है और विन्सन मैसिफ़ के शिखर-पठार के उत्तरी भाग में स्थित है। विन्सन पर्वत अंटार्कटिका महाद्वीप का सबसे ऊँचा बिन्दु है और पर्वतारोहण में सप्तचोटी (Seven Summits) नामक सूची का सदस्य है। यह सेंटिनल पर्वतमाला के दक्षिणी भाग में हॉलिस्टर पर्वत (Hollister Peak) से २ किमी उत्तर में है।

विन्सन मैसिफ़ सर्वप्रथम मानवों द्वारा जनवरी १९५८ में अमेरिकी नौसैनिक वायुयान की एक उड़ान में देखा गया था। इसे १९६६ में पहली बार चढ़ा गया। सन् २००१ में इसे पहली बार पूर्वी मार्ग से चढ़ा गया। फ़रवरी २०१० तक १,४०० पर्वतारोही इस पर चढ़ाई प्रयास कर चुके थे।

