हरजीत सिंह सज्जन

हरजीत सिंह सज्जन PC OMM MSM CD सांसद (जन्म 1970 या 1971) एक कनाडियाई लिबरल (उदारवादी) राजनीतिज्ञ, वर्तमान रक्षा मंत्री व दक्षिण वैंकुवर निर्वाचन क्षेत्र से हाउस ऑफ़ कॉमन्स, कनाडा के सांसद हैं। सज्जन संसद में पहली बार 2015 के संघीय चुनावों में चुने गये हैं। उन्होंने इस क्षेत्र से निवर्तमान सांसद कनाडा की कंज़र्वेटिव पार्टी के वेई यंग को हराया और ४ नवंबर २०१५ को जस्टिन ट्रूडो के मंत्रिमंडल में कनाडा के रक्षा मंत्री का पदभार ग्रहण किया। राजनीति में आने से पहले सज्जन वैंकुवर पुलिस विभाग में गैंग अपराध शाखा में जाँच अधिकारी (डिटेक्टिव) के पद पर कार्यरत थे। उन्हें अफगानिस्तान में स्थापित कनाडा के सैन्य बलों के लिये दी गई अपनी सेवा के लिये रेज़ीमेंटल कमांडर की पदवी भी मिली थी। सज्जन पहले सिख थे जिन्होंने कनाडा की किसी सैन्य रेज़ीमेंट की कमान संभाली थी। 

हरजीत सिंह सज्जन का जन्म पंजाब के होशियारपुर जिले के बोम्बेली गांव में एक सिख परिवार में हुआ था। जब वो पांच वर्ष के थे तभी उनका परिवार कनाडा चला गया। वो वैंकुवर में पले बढे और डॉक्टर कुलजीत कौर से शादी की जिनसे उन्हें एक बेटा व एक बेटी हैं।

सज्जन ने वैंकुवर पुलिस विभाग में ११ वर्षों तक अधिकारी के तौर पर काम किया। यहाँ विभाग के गैंग अपराध शाखा में जाँच अधिकारी (डिटेक्टिव) के पद पर रहते हुए उन्होंने अपना कार्यकाल खत्म किया।

सज्जन ने १९८९ में सेना में शामिल हुए और लेफ्टिनेंट कर्नल के पद पर रहते हुए कैनेडियन थल सेना में अपनी सेवाएँ दीं। सेना में अपने कार्यकाल के दौरान वो कंधार में शाही कैनेडियन रेज़ीमेंट की पहली बटालियन में शामिल हुए। अपने कार्यकाल में उन्हें ४ बार विदेश भेजा गया, एक बार बॉस्निया और हर्ज़ेगोविना और तीन बार अफगानिस्तान। २०११ में वो ब्रिटिश कोलम्बियन रेज़ीमेंट के कप्तान नियुक्त हुए। कांधार प्राँत में तालिबान का प्रभाव कम करने के लिए २०१३ में इन्हें मेरिटोरियस सर्विस मेडल से सम्मानित किया गया। उन्हें कैनेडियन पीसकीपिंग मेडल से भी सम्मानित किया जा चुका है। वे ऑर्डर ऑफ मिलिटरी मेरिट सम्मान भी प्राप्त कर चुके हैं। ब्रिगेडियर जनरल डेविड फ्रेज़र ने कांधार अभियान में उन्हें "द बेस्ट सिंगल कैनेडियन इंटेलिजेंस एसेट" के रूप में मान्यता दी थी। वे ब्रिटिश कोलम्बिया के लेफ्टिनेण्ट गवर्नर के ऐड-डि-कैम्‍प भी रह चुके हैं। 

हरजीत 2015 के चुनाव में वैंकूवर दक्षिण से चुनाव लड़े और निवर्तमान कंज़र्वेटिव साँसद वेई यंग को हराया। प्रधानमंत्री जस्टिन ट्रूडो ने अपने ४ नवंबर २०१५ को गठित प्रथम मंत्रिमंडल में हरजीत को रक्षा मंत्री के पद की जिम्मेदारी दी।
