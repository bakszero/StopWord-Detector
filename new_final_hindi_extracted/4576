तिएले लोग

तिएले (), चिले () या गाओचे () उत्तरी चीन और मध्य एशिया में चौथी से आठवीं शताब्दी ईसवी के काल में नौ तुर्की जातियों का परिसंघ था। ऐतिहासिक चीनी स्रोतों के अनुसार तिएले लोग प्राचीन दिंगलींग लोगों के वंशज थे और वे इस क्षेत्र में शियोंगनु साम्राज्य के पतन के बाद उभरे। समय के साथ गोएकतुर्क ख़ागानत ने इन्हें अपने अधीन कर लिया। जब गोएकतुर्कों का पतन हुआ तो तिएले का एक हिस्सा, जिन्हें उईग़ुर कहा जाता था, ७४४ ईसवी में अपनी अलग उईग़ुर ख़ागानत स्थापित करने में सफल हो गया। उसके बाद से इतिहास में 'तिएले' का नाम लिया जाना बंद हो गया और उन सबको 'उईग़ुर' नाम से ही बुलाया जाने लगा।

उईग़ुर ख़ागानत को बाद के मुस्लिम इतिहासकार तुर्की में 'तोक़ुज़ ओग़ुज़' () का नाम देते थे, जिसका मतलब 'नौ क़बीले' है। चीनी स्रोत भी 'जिउ शिंग' () बुलाते थे जिसका मतलब 'नौ (पारिवारिक) नाम' है। हो सकता है यह तिएले के मूल नौ क़बीलों की तरफ़ इशारा हो। लेकिन यह भी संभव है कि 'तोक़ुज़ ओग़ुज़' सिर्फ़ तिएले या उईग़ुर ही नहीं बल्कि सभी तुर्कों के लिए एक नाम रहा हो।

