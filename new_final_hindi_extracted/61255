मेरीना लोग

मेरीना (Merina) हिन्द महासागर के माडागास्कर द्वीप-राष्ट्र के मालागासी लोगों का एक उपसमुदाय है। यह उस देश के मध्य पहाड़ी-पठारी उच्चभूमीय क्षेत्र में रहते हैं और ऐतिहासिक रूप से माडागास्कर के सबसे प्रभावशाली गुट रहे हैं। १८वी व १९वी सदी के मालागासी राज्य के यही राजसीय समुदाय थे और उन्होंने अन्य मालागासी समुदायों को अपने अधीन कर लिया था। सन् १८९५-९६ काल में फ़्रान्स ने माडागास्कर पर क़ब्ज़ा कर लिया और १८९७ में इसे उपनिवेश बनाकर मेरीना साम्राज्य ख़त्म कर डाला, लेकिन इस के बाद बांटो और राज करो की नीति अपनाते हुए उन्होंने मेरिनाओं को अपने अधीन सरकार चलाने में मिला लिया। १९६० में स्वतंत्रता के बाद भी मेरीना मालागासी समुदाय के सबसे शक्तिशाली उपसमुदाय रहे हैं।

१९वीं सदी के मध्य में ब्रिटिश धर्म-प्रचारकों के प्रभाव से मेरीना का ईसाईकरण होने लगा। जब उनकी रानी रानावालोना द्वितीय (Ranavalona II) ने ईसाई धर्म अपना लिया तो लगभग सभी मेरीना ईसाई बन गये।

