टचनागरी

टचनागरी किसी भी प्रकार के टच डिवाइस यथा टचस्क्रीन फोन, पीडीए, आइपॉड टच, आइपैड, टैबलेट पीसी आदि पर हिन्दी लिखने हेतु एक ऑनलाइन सॉफ्ट वर्चुअल कीबोर्ड है। इसे ब्राउजर के जरिये किसी भी टच डिवाइस पर प्रयोग किया जा सकता है। कीबोर्ड के प्रयोग द्वारा हिन्दी सामग्री लिखने के बाद उसे कॉपी करके वेब पर कहीं भी प्रयोग किया जा सकता है। बिना हिन्दी इनपुट व्यवस्था वाले डिवाइसों के लिये यह विशेष उपयोगी है।

टचनागरी हिन्दी के मानक कुञ्जीपटल लेआउट इनस्क्रिप्ट पर आधारित है। ऑनस्क्रीन कुञ्जीपटल होने के लिहाज से सरलता हेतु इसमें कुछ संशोधन किये गये हैं। यह कुञ्जीपट ऑनस्क्रीन है तथा वर्ण, चिह्न आदि सामने दिखते हैं इसलिये कुञ्जियों की स्थिति याद नहीं रखनी पड़ती तथा थोड़े प्रयोग के बाद ही काफी गति हो जाती है।

कुञ्जीपट में बांई तरफ सामान्य अवस्था में मात्रायें तथा शिफ्ट अवस्था में उनके सापेक्ष स्वर हैं तथा दांई तरफ व्यंजन हैं। हर व्यंजन के साथ शिफ्ट अवस्था में उसका महाप्राण (aspirated) साथी है। सबसे ऊपर की पंक्ति में संयुक्ताक्षर हैं, सबसे नीचे स्थित “१२३” नामक कुञ्जी दबाकर इनके स्थान पर हिन्दी अंक आ जाते हैं। संस्कृत तथा कुछ विशिष्ट वैदिक चिह्नों को "संस्कृत" नामक कुञ्जी को दबाकर सामान्य तथा शिफ्ट अवस्था में प्राप्त किया जा सकता है। इसके अतिरिक्त अक्सर प्रयोग होने वाले अंग्रेजी/रोमन चिह्नों "Symbols" नामक कुञ्जी से सामान्य तथा शिफ्ट अवस्था में प्राप्त किये जा सकते हैं। इसमें लगभग सभी चिह्न सम्मिलित किये हैं। कीबोर्ड सरल है जिससे प्रयोक्ता थोड़े प्रयोग के बाद ही आसानी से अभ्यस्त हो सकेंगे।

अधिकांश ऍण्ड्रॉइड स्मार्टफोनों में अब अन्तर्निर्मित हिन्दी कीबोर्ड आ चुके हैं। इनमें इस कीबोर्ड औजार का उपयोग उन वर्णों को टंकित करने के लिये किया जा सकता है जो कि अन्तर्निर्मित कीबोर्ड में नहीं हैं। ऍण्ड्रॉइड पर यह क्रोम ब्राउजर तथा यूसीवेब में अच्छी प्रकार कार्य करता है।



