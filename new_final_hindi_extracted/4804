अरबी रेगिस्तान

अरबी रेगिस्तान () पश्चिमी एशिया में स्थित एक विशाल रेगिस्तान है जो दक्षिण में यमन से लेकर उत्तर में फ़ारस की खाड़ी तक और पूर्व में ओमान से लेकर पश्चिम में जोर्डन और इराक़ तक फैला हुआ है। अरबी प्रायद्वीप का अधिकाँश भाग इस रेगिस्तान में आता है और इस मरुस्थल का कुल क्षेत्रफल २३.३ लाख किमी है, यानि पूरे भारत के क्षेत्रफल का लगभग ७०%। इसके बीच में रुब अल-ख़ाली नाम का इलाक़ा है जो विश्व का सबसे विस्तृत रेतीला क्षेत्र है।

अरबी रेगिस्तान का वातावरण बहुत कठोर है। दिन में यहाँ अत्यंत गर्मी और सूरज का प्रकोप रहता है और रात में तापमान कभी-कभी शुन्य से भी नीचे गिर जाता है। इस वजह से यहाँ जीव विविधता काफ़ी कम है, हालांकि यहाँ ग़ज़ल और ओरिक्स जैसे हिरण, रेत बिल्ली और कांटेदार दुम वाली गिरगिट जैसे प्राणी रहते हैं। यहाँ कभी धारीदार लकड़बग्घा, सियार और बिज्जू भी मिलते थे लेकिन अनियंत्रित शिकार और अन्य मानवी गतिविधियों से वह यहाँ विलुप्त हो चुके हैं।

इस क्षेत्र की धरती के रूप विविध हैं। लाल रेत के टीले, लावा की विस्तृत चट्टानें, शुष्क पहाड़ी शृंखलाएँ, सूखी वादियाँ और ऐसे रेतीले क्षेत्र जिसमें चलने वाले दलदल की तरह अन्दर धंसकर डूब जाते हैं - सभी इस रेगिस्तान में मौजूद हैं।


अरबी रेगिस्तान का अधिकतर हिस्सा सउदी अरब में आता है, हलाकि इसका कुछ अंश मिस्र के सीनाई प्रायद्वीप, दक्षिण इराक़ और दक्षिणी जोर्डन में भी फैला हुआ है। यहाँ के लोग मुख्य रूप से अरब जाति के हैं, जिसमें शहरों-बस्तियों में रहने वाले और ख़ानाबदोश बदुइन लोग दोनों शामिल हैं। धार्मिक दृष्टि से यहाँ के लगभग सभी लोग इस्लाम के अनुयायी हैं, हालांकि कुछ ईसाई भी बसते हैं। लगभग सभी स्थानीय लोग अरबी भाषा बोलते हैं।

