यक्ष प्रश्न (कविता)

"यह लेख यक्ष प्रश्न नामक एक कविता पर है। अन्य यक्ष लेखों के लिए देखें: यक्ष (बहुविकल्पी)"

यक्ष प्रश्न एक कविता है जो भूतपूर्व प्रधानमन्त्री श्री अटल बिहारी वाजपेयी द्वारा लिखी गई थी। 

कविता की पंक्तियां:

जो कल थे,</br>
वे आज नहीं हैं।</br>
जो आज हैं,</br>
वे कल नहीं होंगे।</br>
होने, न होने का क्रम,</br>
इसी तरह चलता रहेगा,</br>
हम हैं, हम रहेंगे,</br>
यह भ्रम भी सदा पलता रहेगा।</br>

सत्य क्या है?</br>
होना या न होना?</br>
या दोनों ही सत्य हैं?</br>
जो है, उसका होना सत्य है,</br>
जो नहीं है, उसका न होना सत्य है।</br>
मुझे लगता है कि</br>
होना-न-होना एक ही सत्य के</br>
दो आयाम हैं,</br>
शेष सब समझ का फेर,</br>
बुद्धि के व्यायाम हैं।</br>
किन्तु न होने के बाद क्या होता है,</br>
यह प्रश्न अनुत्तरित है।</br>

प्रत्येक नया नचिकेता,</br>
इस प्रश्न की खोज में लगा है।</br>
सभी साधकों को इस प्रश्न ने ठगा है।</br>
शायद यह प्रश्न, प्रश्न ही रहेगा।</br>
यदि कुछ प्रश्न अनुत्तरित रहें</br>
तो इसमें बुराई क्या है?</br>
हाँ, खोज का सिलसिला न रुके,</br>
धर्म की अनुभूति,</br>
विज्ञान का अनुसंधान,</br>
एक दिन, अवश्य ही</br>
रुद्ध द्वार खोलेगा।</br>
प्रश्न पूछने के बजाय</br>
यक्ष स्वयं उत्तर बोलेगा।
