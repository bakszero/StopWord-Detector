रिचर्ड गेयर

रिचर्ड टिफेनी गेयर (, ; जन्म - 31 अगस्त,1949) एक अमेरिकी अभिनेता हैं। उन्होंने अपने अभिनय की शुरुआत 1970 के दशक में की और "'अमेरिकन जिगोलो" ' नामक फ़िल्म में अपने किरदार से 1980 में वे प्रमुखता में आये, जिसने उन्हें एक अग्रणी अभिनेता और एक यौन प्रतीक के रूप में स्थापित किया। इसके बाद उन्होंने "ऍन ऑफिसर एंड अ जेंटलमैन", "प्रीटी वुमन", "प्राइमल फियर" तथा "शिकागो" आदि कई सफल फ़िल्मों में अभिनय किया, जिनके लिए उन्होंने सर्वश्रेष्ठ अभिनेता के रूप में एक गोल्डेन ग्लोब अवार्ड तथा साथ ही सर्वश्रेष्ठ कास्ट के हिस्से के रूप में स्क्रीन एक्टर्स गिल्ड अवार्ड जीता.

पेन्सिलवानिया के फिलाडेल्फिया में पैदा हुए रिचर्ड फ्रांसिस ईटन, जॉन बिलिंगटन, जॉर्ज सोल, रिचर्ड वारेन, डेगोरी प्रीस्ट, विलियम ब्रेस्टर तथा फ्रांसिस कूक आदि "मेफ्लावर" तीर्थयात्रियों के वंशज हैं. गेयर की माता डोरिस आना (नी टिफ़नी) एक गृहणी थीं तथा उनके पिता होमर जॉर्ज गेयर नेशनवाइड म्युचुअल इंश्योरेंस कंपनी के एक बीमा एजेंट थे तथा मूलतः उनकी तमन्ना एक मंत्री बनने की थी। गेयर की तीन बहनें और एक भाई हैं। 1967 में उन्होंने उत्तरी सिरैक्युज़ सेन्ट्रल हाई स्कूल से स्नातक किया, जिम्नैस्टिक तथा तुरही बजाते हुए संगीत में उत्कृष्ट प्रदर्शन किया। वे जिम्नैस्टिक छात्रवृत्ति पर दर्शन-शास्त्र में स्नातक करने के लिए मैसाचुसेट्स अम्हर्स्ट विश्विद्यालय में गए लेकिन दो साल बाद छोड़ देने के कारण स्नातक नहीं कर पाए.

गेयर ने सर्वप्रथम 1971 में केप कॉड के प्रोविंसटाउन प्लेहाउस में पेशेवर काम किया, जहां उन्होंने "रोज़ेनक्रांत्ज़ एंड गिल्डेनस्टर्न आर डेड" में अभिनय किया। गेयर की पहली बड़ी भूमिका 1973 में "ग्रीज़" के मूल लंदन मंच संस्करण में थी। रोमांचक फ़िल्म "लुकिंग फॉर मिस्टर गुड्बार" (1977) में सह-अभिनय तथा 1978 की निर्देशक टेरेन्स मलिक की अच्छी समीक्षा प्राप्त फ़िल्म "डेज़ ऑफ हेवेन" में मुख्य भूमिका निभाते हुए 1970 के दशक के मध्य में उन्होंने हॉलीवुड की फ़िल्मों में काम करना शुरू किया। 1980 में गेयर ब्रॉडवे निर्माण "बेंट" में नज़र आये. उनके अभिनय कैरियर को उस वर्ष "अमेरिकन गिगोलो" नामक फ़िल्म से ऊंचाई मिली. इसके बाद रोमांटिक नाटक "ऍन ऑफिसर एंड अ जेंटलमैन" आई, जिसने 1982 में लगभग $130 मिलियन की कमाई की.

लेकिन 1982 के बाद बॉक्स ऑफिस पर कई फ़िल्मों के लुढ़कने से उनके कैरियर को करारा झटका लगा. 1990 में "इन्टरनल अफेयर्स" तथा "प्रीटी वुमन" फ़िल्मों की रिलीज़ के बाद उनके कैरियर को कुछ हद तक फिर से सांस मिली. एक बार फिर गेयर को मुख्य अभिनेता का दर्जा मिला तथा उन्होंने 1990 के पूरे दशक में कई सफल फ़िल्मों में काम किया जिनमें "सौमर्सबाई" (1993), "प्राइमल फियर" (1996) तथा "रनवे ब्राइड" (1999), जिसने "प्रीटी वुमन" में उनकी सह-अभिनेत्री जूलिया रॉबर्ट्स से उन्हें फिर से मिलाया, शामिल हैं।

1999 में "पीपल" पत्रिका ने गेयर को "सबसे कामुक जीवित व्यक्ति" नाम दिया. 2002 में वे तीन प्रमुख रिलीजों में दिखे : भय-रोमांचक फ़िल्म "द मोथमैन प्रोफेसिस", नाटक "अन्फेथफुल" तथा "शिकागो" का अकैडमी अवार्ड प्राप्त फ़िल्मी संस्करण जिसके लिए उन्होंने "सर्वश्रेष्ठ अभिनेता - हास्य या संगीतमय" का गोल्डेन ग्लोब जीता. गेयर के 2004 के बॉलरूम नृत्य नाटक "शैल वी डांस" ने भी दुनिया भर में $170 मिलियन की कमाई करते हुए बेहतरीन प्रदर्शन किया, हालांकि 2005 की उनकी अगली फ़िल्म "बी सीज़न" व्यावसायिक तौर पर बुरी तरह पिट गई।

गेयर को हार्वर्ड विश्विद्यालय में 2006 का हेस्टि पुडिंग थियेट्रिकल "वर्ष की हस्ती" चुना गया। 2007 में उन्होंने एक हास्य-रोमांचक फ़िल्म "द हंटिंग पार्टी" में बोस्निया के एक पत्रकार का किरदार निभाते हुए जेसी ईज़न्बर्ग तथा टेरेन्स हॉवर्ड के साथ अभिनय किया। उसी वर्ष उन्होंने क्रिश्चियन बेल, हीथ लेजर तथा केट ब्लांशे के साथ बॉब डिलन के बारे में टोड हेनेस की आत्मकथात्मक फ़िल्म "आई एम नॉट देयर" में भी काम किया।

इधर हाल में ही गेयर ने डायना लेन के साथ 2008 में रिलीज़ हुए रोमांटिक नाटक "नाइट्स इन रोडनथे" में अभिनय किया। इस फ़िल्म को समीक्षकों ने ख़ूब लपेटा (यहां तक कि इसने वर्ष 2008 की "लन्दन टाइम्स" वर्स्ट फ़िल्म्स की सूची में #74 का स्थान बनाया), लेकिन इसने दुनिया भर में $84 मिलियन से ज्यादा की कुल कमाई की.

गेयर ने वर्ष 1991 से 1995 तक सुपरमॉडल सिंडी क्रॉफोर्ड के साथ शादीशुदा ज़िन्दगी बिताई. 2002 में उन्होंने मॉडल एवं अभिनेत्री कैरी लोवेल के साथ ब्याह रचाया. उनदोनों के होमर जेम्स जिग्मी गेयर नाम का एक बेटा है, जिसकी पैदाइश 2000 में हुई और उसका नाम गेयर के पिता के नाम की तर्ज़ पर रखा गया।

गेयर की परवरिश मेथोडिस्ट अभिभावकों के हाथों हुई थी। बौद्ध धर्म में उनकी रूचि तब पैदा हुई जब उन्होंने 1978 में सिल्विया मार्टिंस नामक ब्राज़ीली चित्रकार के साथ नेपाल की यात्रा की थी। वे बौद्ध धर्म के अनुयायी तथा दलाई लामा के एक सक्रिय समर्थक हैं। गेयर तिब्बत में मानवाधिकारों की पुरजोर वक़ालत भी करते हैं; वे तिब्बत भवन के सह-संस्थापक, गेयर फाउंडेशन के निर्माता तथा तिब्बत के अंतर्राष्ट्रीय अभियान के लिए गठित निदेशक बोर्ड के अध्यक्ष हैं। चूंकि वे तिब्बती स्वतंत्रता आन्दोलन की ज़बरदस्त तरफ़दारी करते हैं, उनपर चीन के पीपल्स रिपब्लिक में प्रवेश करने के लिए स्थायी रूप से प्रतिबन्ध लगाया गया है। 1993 में गेयर पर अकैडमी अवार्ड प्रस्तुतकर्ता के रूप में भी प्रतिबन्ध लगा दिया गया, जब उन्होंने इस अवसर का उपयोग चीन सरकार की भर्त्सना करने में कर दिया. सितम्बर 2007 में गेयर ने चीन पर तिब्बत को स्वतंत्र करने के लिए दबाव बनाने के उद्देश्य से 2008 में आयोजित होने वाले बीजिंग औलिम्पियाई खेलों का वहिष्कार करने का आह्वान किया। उन्होंने राजनीतिक रंग में रंगे तिब्बत के पक्ष में निर्मित एक विज्ञापन में अभिनय किया, जिसमें लान्सिया डेल्टा दिखाया गया था।

रिचर्ड गेयर दुनिया भर के आदिवासियों के अधिकारों तथा भूमि के संरक्षण के लिए प्रतिबद्ध संगठन सर्वाइवल इंटरनैशनल का सक्रिय समर्थन करते हैं उन्होंने अक्टूबर 2009 में जारी पुस्तक "वी आर वन: अ सेलिब्रेशन ऑफ ट्राइबल पीपल्स" के लिए अपनी कुछ रचनाएं दीं. यह पुस्तक दुनिया भर के लोगों की संस्कृति का अन्वेषण उसकी विविधता तथा खतरों को चित्रित करते हुए करता है। अन्य लेखकों में हमें लॉरेन्स वैन डेर पोस्ट, नोअम चोमस्की, क्लौड लेवी-स्ट्रॉस जैसे बहुतेरे पश्चिमी लेखक तथा डेवी कोपेनावा तथा रॉय सेसाना जैसे बहुत से स्वदेशी लोग भी मिलते हैं। रिचर्ड गेयर ने दुनिया भर के विभिन्न महाद्वीपों में दोहराए जाने वाली त्रासद कहानी के उदाहरण के रूप में जुम्मास की भूमि-क्षति तथा उत्पीड़न पर भी चर्चा की. वे अपने शांतिमय संस्कृति के विरुद्ध अपराधों तथा वे किस तरह हमारे अपने संबंधों पर अपनी प्रकृति तथा जिजीविषा की क्षमता के साथ प्रतिबिंबित होते हैं, की तरफ ध्यान खींचते हैं। इस पुस्तक की बिक्री से प्राप्त रॉयल्टी [[सर्वाइवल इंटरनैशनल]] नामक स्वदेशी अधिकार संगठन को जाता है।
गेयर पारिस्थितिक विषयों तथा एड्स जागरूकता के लिए अभियान चलाते हैं। वे वर्तमान में हीलिंग द डिवाइड नामक संगठन के निदेशक बोर्ड के लिए काम करते हैं, जो शान्ति, न्याय और समझ को बढ़ावा देने के वैश्विक पहल को समर्थन देता है। उन्होंने भारत में एड्स से पीड़ित महिलाओं और बच्चों के लिए आवासीय सुविधासंपन्न एड्स केयर होम स्थापित करने में मदद की तथा वे देश में एड्स जागरूकता तथा शिक्षा के लिए आयोजित अभियानों का समर्थन भी करते हैं। 1999 में उन्होंने भारत में विभिन्न मानवीय कार्यक्रमों का समर्थन करने के लिए गेयर फाउंडेशन इण्डिया ट्रस्ट का निर्माण किया।

15 अप्रैल 2007 को गेयर ने भारत के जयपुर में आयोजित एड्स जागरूकता रैली में हिस्सा लिया। ट्रक चालकों में कॉन्डोम के प्रयोग को बढ़ावा देने के लिए आयोजित एक लाइव संवाददाता सम्मलेन के दौरान गेयर ने बॉलीवुड की सुपरस्टार शिल्पा शेट्टी को गले लगा लिया तथा उन्हें पीछे की ओर नीचे झुकाकर उनके गाल पर कई चुम्बन जड़ दिए. उनकी इस हरकत की वजह से एक स्थानीय अदालत ने उन दोनों के विरुद्ध "सार्वजनिक अश्लीलता" के कानून का उल्लंघन करने के आरोप में गेयर तथा शेट्टी की गिरफ्तारी का आदेश दिया. गेयर ने जल्द ही देश छोड़ दिया तथा कहा कि यह विवाद "एक छोटे राजनीतिक दल द्वारा गढ़ा" गया था। तकरीबन एक महीने बाद भारत के मुख्य न्यायाधीश के.जी.बालाकृष्णन की अध्यक्षता में गठित दो न्यायाधीशों वाली एक पीठ ने इस मामले को "तुच्छ" कहा तथा यह जताया कि (हस्तियों के खिलाफ) इस तरह की शिकायतें "सस्ते प्रचार" के लिए दर्ज की जाती हैं तथा ये हमारे देश की शान के खिलाफ हैं। उन्होंने यह फैसला सुनाया कि "रिचर्ड गेयर इस देश में प्रवेश करने के लिए स्वतंत्र हैं। इस मामले को यहीं ख़त्म किया जाता है।"

जून 2008 में गेयर ने यूरोपीय बाज़ार के लिए फिएट (Fiat) के एक विज्ञापन में काम किया, जिसमें वे एक नए लान्सिया डेल्टा चलते हुए हॉलीवुड से तिब्बत तक जाते हुए दिखते हैं। यह विज्ञापन सूत्र वाक्य "नया लान्सिया डेल्टा : अलग होने की शक्ति" के साथ समाप्त होता है। इस विज्ञापन के बारे में चीनी अख़बारों में खबर बनी और फिएट ने चीन से माफ़ी मांगी. ब्रांडिंग एक्सपर्ट जॉर्ज टेंटीलो ने दलील दी कि फिएट को यह अंदेशा था कि यह विज्ञापन विवाद को जन्म देगा और प्रेस कवरेज द्वारा विज्ञापन के माध्यम से प्रचार करने का ठप्पा लगने के बाद लाभ मिलने की ही आशा थी।

