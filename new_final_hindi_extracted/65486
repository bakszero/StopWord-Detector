स्ट्रेट द्वीप

स्ट्रेट द्वीप भारत के अण्डमान व निकोबार द्वीपसमूह के अण्डमान द्वीपसमूह भाग का एक द्वीप है। यह ६.०१ वग किमी क्षेत्रफल का एक छोटा द्वीप है जहाँ बृहत अण्डमानी समुदाय (ग्रेट अण्डमानी) के लिये एक आरक्षित क्षेत्र बनाया गया है।

स्ट्रेट द्वीप बारातांग द्वीप से ५.५ किमी पूर्व में बृहत अण्डमान द्वीपों और रिची द्वीपसमूह के बीच की डिलिजेंट जलसन्धि (Diligent Strait) में स्थित है। २००१ की जनगणना में यहाँ १५ परिवारों में ४२ लोग रह रहे थे, जिनमें से २८ पुरुष थे। यह वन से ढका हुआ द्वीप है जिसकी गुफ़ाओं में पक्षियों ने घर बनाये हुये हैं और जिसपर कभी हिरण भारी मात्रा में रहा करते थे। जब बृहत अण्डमान के मुख्य द्वीपों पर बृहत अण्डमानियों की संख्या विलुप्ति के कागार पर आ पहुँची तो अण्डमान प्रशासन ने इस समुदाय को बचाने के लिये इस द्वीप को उनके लिये आरक्षित घोषित कर दिया। बृहत अण्डमानियों के शरीरों में कई साधारण रोगों से लड़ने की क्षमता नहीं होती जिस कारणवश अन्य समुदायों से हल्का सम्पर्क भी उनके लिये अक्सर घातक सिद्ध हो जाता है। इस द्वीप पर उनके लिये पक्के मकान निर्मित हुए। आधे द्वीप पर वह रहते हैं और द्वीप के अन्य भाग में पुलिस, चिकित्सा और अन्य जनकल्याण कर्मचारी रहते हैं। बच्चों के लिये एक पाठशाला भी है। घरों के पास नारियल, आम और इमली के पेड़ हैं। हर दो सप्ताह में पोर्ट ब्लेयर आने-जाने वाली नौका इस द्वीप का अन्य जगहों के लिये एकमात्र यातायात का साधन है।

