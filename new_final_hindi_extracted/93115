मनोज तिवारी (अभिनेता)

मनोज तिवारी (जन्म १ फ़रवरी १९७१) भोजपुरी फिल्मो के सुपरस्टार, राजनेता और संगीत निर्देशक हैं। वे १६वी लोकसभा के सदस्य हैं।

फिल्मों में कार्य करने से पूर्व मनोज तिवारी ने तकरीबन दस साल भोजपुरी गायक के रूप में कार्य किया।
सन २००३ में उन्होने फिल्म 'ससुरा बड़ा पैसा वाला'में अभिनय किया जो मनोरंजन और आर्थिक दृष्टि से बहुत सफल फिल्म साबित हुयी और माना जाने लगा की भोजपुरी फिल्मों का नया मोड़ शुरू हो चुका है। इसके बाद उन्होने दो और फिल्मों 'दारोगा बाबू आई लव यू' और 'बंधन टूटे ना'नामक फिल्मों में अभिनय किया।
मनोज तिवारी ने एक टेलीविज़न कार्यक्रम 'चक दे बच्चे' में बतौर मेज़बान कार्य किया। 
सन २०१० में मनोज तिवारी ने प्रतिभागी के तौर पर रियलिटी शो 'बीग बॉस' में हिस्सा लिया। मनोज तिवारी और श्वेता तिवारी 'कब अइबू अंगनवा हमार' और 'ए भौजी के सिस्टर' नामक फिल्मों में साथ-साथ कार्य कर चुके हैं।
सन २०११ के मध्य में मनोज और उनकी पत्नी रानी में अलगाव हो गया।
मनोज तिवारी ने नयी धुनें,गाने और अल्बम बनाना जारी रखा। उन्होने अनुराग कश्यप द्वारा निर्देशित फिल्म 'गैंग्स ऑफ वासेपुर' के लिए एक लोकप्रिय गीत 'जिय हो बिहार के लाला' भी गाया। मनोज तिवारी सन २०११ में बाबा रामदेव द्वारा रामलीला मैदान पर शुरू किए गए भ्रष्टाचार विरोधी आंदोलन और अन्ना आंदोलन में सक्रिय रहे। 
२००९ में मनोज तिवारी ने समाजवादी पार्टी की ओर से राजनीति में अपना भविष्य आज़माया था किन्तु असफल रहे थे।
फिलहाल तिवारी बीजेपी की तरफ से राजनीति में सक्रिय हैं।और उतर-पूर्वी दिल्ली से संसद सदस्य हैं।

सन २००९ में मनोज तिवारी ने गोरखपुर लोक सभा निर्वाचन क्षेत्र से १५वीं लोकसभा चुनाव में बतौर समाजवादी पार्टी उम्मीदवार हिस्सा लिया किन्तु भारतीय जनता पार्टी के उम्मीदवार योगी आदित्यनाथ से चुनाव हार गए।
मनोज तिवारी अगस्त महीने में अन्ना हज़ारे द्वारा शुरू किए गए भ्रष्टाचार विरोधी अभियान में भी सक्रिय रहे।
सन २०१४ के आम चुनावों में मनोज तिवारी उत्तर पूर्वी दिल्ली लोक सभा निर्वाचन क्षेत्र से भारतीय जनता पार्टी के उम्मीदवार घोषित किए गए और चुनाव जीत गए। 

मनोज तिवारी क्रिकेट के समर्थक हैं और इन्होंने बनारस हिन्दू विश्वविद्यालय की ओर से खेला भी है। अपने गृह-क्षेत्र में क्रिकेट को बढ़ावा देने के लिए तिवारी ने इंडियन प्रीमियर लीग में अपनी टोली बनाने की भी कोशिश की। वो बिहार क्रिकेट की कीर्ति आजाद एसोसिएशन से भी सम्बद्ध रहे हैं।
उन्होने ये घोषणा की थी कि वो विश्व कप २०११ की विजेता टीम इंडिया को समर्पित एक मंदिर का निर्माण करवाएँगे।
उन्होंने यह भी कहा है कि वो अपने गृह नगर के कैमूर जिले में एक विश्व स्तर के क्रिकेट स्टेडियम का निर्माण कराने की योजना बना रहे हैं।

अभिनेता से नेता बने मनोज तिवारी की कुछ चुनिन्दा भोजपुरी फिल्में निमन्वत हैं- 
नोट-तिवारी ने २०१० में हिन्दी फिल्म 'हैलो डार्लिंग' में बतौर निर्देशक कार्य किया है।
इसके अलावा तिवारी नें भोजपुरी फिल्मों के गानो में संगीतकर और गीतकार की भूमिका भी निभाई है।

मनोज तिवारी ने छोटे पर्दे पर निम्नवत कार्य किया गया है।

