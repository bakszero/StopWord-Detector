वैश्विक हिन्दी सम्मेलन

"यह लेख'विश्व हिन्दी सम्मेलन' से अलग विषय पर है, भ्रमित न हों।"

वैश्विक हिन्दी सम्मेलन हिन्दी एवं अन्य भारतीय भाषाओं के प्रयोग को बढ़ाने तथा इनके प्रचार-प्रसार के लिए गठित एक पंजीकृत स्वयंसेवी संस्था है। इस मंच के माध्यम से प्रयास किया जाता है कि जनतांत्रिक मूल्यों के अनुरूप भारत की जनता को सभी सूचनाएँ, सुविधाएं और सेवाएँ जनभाषा अर्थात राज्यों की राजभाषा तथा भारत की राजभाषा हिन्दी में प्राप्त हों। विश्व स्तर पर हिंदी शिक्षण की सुविधाएँ उपलब्ध हों। ई-गवर्नेंस और डिजिटल-इंडिया आदि में हिंदी व भारतीय भाषाओं का प्रयोग हो। ‘वैश्विक हिन्दी सम्मेलन’ का प्रयास है कि भारत में शिक्षा व रोजगार भारतीयों भाषाओं के माध्यम से उपलब्ध हो तथा हिन्दी एवं भारतीयों भाषाओं के लिए भाषा-टेक्नोलॉजी का भी विकास एवं प्रसार हों। स्कूलों में विद्यार्थियों को कंप्यूटर-मोबाइल व इस प्रकार के नवीनतम उपकरणों पर हिंदी व भारतीय भाषाओं में कार्य की शिक्षा दी जाए ताकि इंटरनेट व सोशल मीडिया पर हिन्दी एवं अन्य भारतीय भाषाओं को महत्वपूर्ण स्थान मिले तथा हिन्दी एवं अन्य भारतीय भाषाओं के साहित्य का विश्व स्तर पर प्रसार हो। हिन्दी एवं अन्य भारतीय भाषाओं में ज्ञान-विज्ञान. व्यापार-व्यवसाय, तथा जनसूचना व जनसंचार का प्रसार हो ताकि विदेशी भाषा की बाधा से मुक्त हो कर देश के लोग अपनी भाषा के माध्यम से विभिन्न क्षेत्रों में विकास की ऊंचाइयों को छू सकें।
