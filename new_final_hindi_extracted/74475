देमचोक

देमचोक (लद्दाख़ी: ཌེམ་ཆོཀ་, Demchok) या देमजोक (Demjok) भारत के जम्मू और कश्मीर राज्य के लेह ज़िलेमें स्थित एक गाँव व सैनिक खेमा है। यह अक्साई चिन क्षेत्र से दक्षिण में स्थित है, जिसपर चीन का क़ब्ज़ा है। वास्तविक नियंत्रण रेखा इस ग्राम के दक्षिणपूर्वी भाग से निकलती है और पास से गुज़रने वाली सिन्धु नदी से जुड़ी एक घाटी में स्थित है। इस रेखा के पार लगभग १ किमी की दूरी पर चीन-अधिकृत क्षेत्र में देमचोग (पिनयिन शैली: Dêmqog) नामक बस्ती है जो कभी देमचोक ग्राम का हिस्सा थी।

देमचोक गाँव लद्दाख़ को तिब्बत से जोड़ने वाले एक पुराने मार्ग पर है, जो फ़िलहाल बंद है। गाँव उकदुंग्ले नामक भारतीय सैनिक खेमे से ३६.५ किमी पूर्व में है। चीन इसका तिब्बत का भाग होने का दावा करता है, जिसका भारत खंडन करता है। यहाँ से तिब्बत में स्थित कैलाश-मानसरोवर तीर्थ लगभग ३०० किमी दूर है हालांकि देमचोक से वहाँ का मार्ग अधिकतर मैदानी है और इन दोनों स्थानों को सड़क से जोड़ने की मांग है।

