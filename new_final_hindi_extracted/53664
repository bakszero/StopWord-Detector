शिंजो अबे

शिंजो अबे (安倍 晋三) (जन्म: 21 सितम्बर, 1954), दिसंबर २०१२ से जापान के प्रधानमंत्री पद पर बने हुए हैं। इन्होंने पूर्व में भी (२००६ से २००७ तक) जापान के प्रधानमंत्री पद को सम्भाला था। अबे लिबरल डेमोक्रेटिक पार्टी (LDP) और ओयागाकू प्रणोदन संसदीय समूह के अध्यक्ष हैं। जब अबे जापान की राष्ट्रीय संसद (डाइट) की विशेष सत्र में २६ सितम्बर २००६ में पहली बार प्रधानमंत्री पद के लिए चुने गए, तब वे, द्वितीय विश्व युद्ध के बाद के, जापान के सबसे कम उम्र के प्रधानमंत्री बने। साथ ही साथ, वे द्वितीय विश्व युद्ध के बाद जन्मे पहले प्रधानमंत्री थे। एक साल से भी कम अवधि तक सेवा में रहने के बाद उन्होंने १२ सितम्बर २००७ में प्रधानमंत्री पद से त्यागपत्र दे दिया, तत्पश्चात उन्हें यासुओ फुकुडा ने प्रतिस्थापित किया।

