बृजमोहन लाल मुंजाल

इनका जन्म 1923 में अविभाजित भारत के कमालिया में हुआ जो कि वर्तमान पाकिस्तान के पंजाब के जिला टोबा टेक सिंह में स्थित है। 
मुंजाल 20 साल की उम्र में 1944 में अपने तीन भाइयों—दयानंद, सत्यानंद और ओमप्रकाश के साथ पाकिस्तान के कमालिया से अमृतसर आए और उन्होंने साइकिल के कलपुर्जों का कारोबार शुरू किया।

बाद में वह लुधियाना चले गए, जहां वह अपने तीन भाइयों के साथ साइकिलों के पार्ट्स बेचने लगे। 1954 में उन्होंने हीरो साइकिल्स लिमिटेड की स्थापना की तथा पार्ट्स बेचने की बजाए साइकिलों के हैंडल, फोर्क वगैरह बनाना शुरू किया।

1956 में पंजाब सरकार ने साइकिलें बनाने का लाइसेंस जारी किया। यह लाइसेंस उनकी कंपनी को मिला और यहां से उनकी दुनिया बदल गई। सरकार
से 6 लाख रुपये की वित्तीय मदद और अपनी पूंजी के साथ हीरो साइकिल्स को 'बड़े स्तर की इकाई' का दर्जा दिलवाते हुए साइकिल निर्माण में कदम रखा। उस समय कंपनी की सालाना उत्पादन क्षमता 7,500 साइकिलों की थी। 1975 तक यह भारत की सबसे बड़ी साइकिल कंपनी बन चुकी थी और 1986 में हीरो साइकिल का नाम गिनीज़ बुक में दुनिया की सबसे बड़ी साइकिल कंपनी के रूप में दर्ज किया गया।

इसके बाद उन्होंने एक टू-व्हीलर कंपनी खोली, जिसका नाम था हीरो मैजेस्टिक कंपनी। इसमें उन्होंने मैजेस्टिक स्कूटर व मोपेड बनाने शुरू किए। 1984 में उन्होंने जापान की बड़ी ऑटो कंपनी होंडा से करार किया और यहीं से उनकी दुनिया ने फिर करवट बदली। उन्होंने होंडा के साथ मिलकर हरियाणा के धारूहेड़ा में प्लांट लगाया। 13 अप्रैल 1985 में हीरो-होंडा की पहली बाइक सीडी 100 बाजार में आई। हीरो समूह ने इतनी प्रगति की कि २००२ तक ८६ लाख हीरो होंडा मोटरसाइकिल बिक चुके थे और प्रतिदिन १६००० मोटसाइकिलों का उत्पादन किया जा रहा था।

अगस्त २०११ में होंडा मोटर्स के साथ संयुक्त उपक्रम से विदाई के बाद हीरो मोटोकॉर्प के नाम से कंपनी बनी और २०१३ तक हीरो होंडा ब्राँड का डपयोग करने हेतु हीरो समूह ने होंडा कंपनी को रॉयल्टी देने का निर्णय लिया। संयुक्त उपक्रम से अलग होने के पश्चात हीरो समूह को एसे देशों में भी निर्यात करने का अवसर मिल गया जहाँ होंडा का कारोबार पहले से ही था तथा संयुक्त उपक्रम के नाते हीरो-होंडा को वहाँ माल बेचने की अनुमति नहीं थी।

बृजमोहन का विवाह संतोष से हुआ था तथा इनके चार पुत्र व एक पुत्री हैं- रमन काँत (दिवंगत), सुमन काँत, पवन काँत, सुनील काँत तथा पुत्री गीता आनन्द। 
1 नवंबर 2015 को एक छोटी बीमारी के पश्चात् इनका निधन हो गया।

बृजमोहन लाल मुंजाल को भारत सरकार द्वारा सन २००५ में उद्योग एवं व्यापार के क्षेत्र में पद्म भूषण से सम्मानित किया था। इसके अतिरिक्त उन्हें प्राप्त कुछ प्रमुख सम्मान निम्न हैं:


