कॅक वेधशाला

डब्ल्यू ऍम कॅक वेधशाला (W. M. Keck Observatory) संयुक्त राज्य अमेरिका के हवाई राज्य में स्थित एक दो-दूरबीनों वाली खगोलीय वेधशाला है। हवाई प्रशांत महासागर में स्थित एक द्वीपों वाला राज्य है और कॅक वेधशाला उसके एक द्वीप पर स्थित माउना केआ (Mauna Kea) नामक पहाड़ी के शिखर के समीप लगभग ४,१४५ मीटर (१३,६०० फ़ुट) की ऊँचाई पर स्थित है। यह विश्व की सबसे बड़ी खगोलीय दूरबीनों में से एक है। अपने दूर-दराज़ व ऊँचे स्थान, बड़े प्रकाशिकी उपकरणों और नई तकनीकों वाले यंत्रों के कारण यह अंतरिक्ष अनुसंधान के लिये एक बहुत महत्वपूर्ण वेधशाला मानी जाती है।

इस वेधशाला को स्थापित करने के लिये सन् १९८५ में हॉवर्ड बी कॅक (Howard B. Keck) ने अपने पिता के स्मरण में बनाई "डब्ल्यू ऍम कॅक निधि" (W. M. Keck Foundation) से ७ करोड़ अमेरिकी डॉलर का चंदा दिया था। इन्हीं के नाम पर वेधशाला का नाम रखा गया। 'कॅक' शब्द में 'ऍ' स्वर के उच्चारण पर ध्यान दें - यह 'ए' और 'ऐ' के उच्चारण से अलग है और इन तीनों की तुलना अंग्रेज़ी के 'पैन' (pan, अर्थ: तवा या तवे जैसा बर्तन, 'ऐ' का स्वर), 'पेन' (pain, अर्थ: दर्द, 'ए' का स्वर) और 'पॅन' (pen, अर्थ: क़लम, 'ऍ' का स्वर) से देखी जा सकती है।

