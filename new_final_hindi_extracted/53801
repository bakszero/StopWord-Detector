2013 बोहोल भूकम्प

2013 बोहोल भूकम्प अक्टूबर 15, 2013, को फ़िलीपीन्स के द्वीप प्रांत बोहोल में स्थानीय समय अनुसार सुबह 8:12:31 बजे आया था। रिक्टर पैमाने पर इसकी तीव्रता 7.2 मापी गई। इसका उपरिकेंद्र कार्मेन नगरपालिका था और गहराई 33 किलोमीटर (21 मील) थी। भूकम्प के झटके दूसरे कई द्वीपों पर भी महसूस किए गए।

देश की आपदा या आपात स्थितियों से निपटने वाली एजेंसी राष्ट्रीय आपदा जोखिम न्यूनीकरण एवं प्रबंधन परिषद (एनडीआरआरएमसी) की नवीनतम आधिकारिक रिपोर्ट के अनुसार 144 लोगों को मृत सूचित किया गया, 23 लापता थे और 291 लोग घायल हुए।

फ़िलीपीन्स में पिछले 23 वर्षों में आए भूकंपों में यह सबसे घातक भूकम्प था। इसकी उर्जा द्वितीय विश्व युद्ध के दौरान जापान के हिरोशिमा शहर पर गिराए गए परमाणु बम से निकली उर्जा की 32 गुना थी। इस से पहले बोहोल में फ़रवरी 8, 1990, को भूकम्प आया था जिसके कारण कई इमारतों को क्षति पहुँची थी व सूनामी भी उत्पन्न हो गई थी।
