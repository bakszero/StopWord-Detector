शुद्ध देसी रोमांस

शुद्ध देसी रोमांस, जिसे अन्तर्राष्ट्रीय स्तर पर रेण्डम देसी रोमांस () शीर्षक से जारी किया गया, मनीष शर्मा द्वारा निर्देशित एवं आदित्य चोपड़ा द्वारा निर्मित हिन्दी फ़िल्म है। सुशांत सिंह राजपूत, परिणीति चोपड़ा और नवोदित वाणी कपूर इसमें मुख्य भूमिका में हैं। फ़िल्म ६ सितम्बर २०१३ को प्रदर्शित की गयी। इसे २०१३ के टोरंटो फ़िल्म महोत्सव में प्रदर्शित किया जायेगा।
रघुराम उर्फ़ रघु (सुशांत सिंह राजपूत) जयपुर में एक पर्यटक गाइड है। उसकी बारातों में केटरिंग की भूमिका निभाने वाले गोयल (ऋषि कपूर) से उसकी मित्रता है। रघु विवाह पूर्व की घबराहट से गुजरता है। उसका विवाह तारा (वाणी कपूर) से तय होता है। वो बारात लेकर वाणी के नगर की ओर रवाना होता है। बारात में गोयल और गायत्री (परिणीति चोपड़ा) भी शामिल है। गायत्री एक ऐसी लड़की है जो खुली सोच रखती है और अपना जीवन अपने सिद्धान्तों पर जीती है। इससे रघु बहुत ही प्रभावित होता है। वो यात्रा के दौरान ही गायत्री से घुल मिल जाता है और तारा के शहर पहुंचते पहुंचते गायत्री से प्यार करने लगता है और तारा को छोड़कर भाग खड़ा होता है। जल्द ही रघु और गायत्री 'लिव इन पार्टनर' की तरह रहने लगते हैं। कुछ दिनों बाद रघु, गायत्री से शादी करने का फै़सला करता है। लेकिन इससे पहले ही उसे गायत्री छोड़कर भाग जाती है। कुछ दिनों बाद रघु की मुलाक़ात अजीबोगरीब परिस्थिति में एक बार फिर से तारा से होती है। तारा उससे मिलती है और जल्द ही दोनों में प्यार हो जाता है। दोनों के बीच सब कुछ ठीक चल रहा होता है कि एक दिन अचानक फिर से गायत्री रघु की ज़िंदगी में दस्तक देने लगती है।

गीतों की संगीत रचना का कार्य सचिन-जिगर की जोड़ी ने किया है। फ़िल्म में ४ गाने ध्वन्यात्मक हैं एवं अन्य सभी वाद्य विषयक हैं। गानों में टेक्नो और बोसा के मिश्रण के साथ-साथ राजस्थानी फोक को भी कूट-कूट कर भरा है।

