घोटुल

घोटुल भारत के कई जनजातीय समुदायों में एक बड़े कुटीर को कहते हैं जिसमें पूरे गाँव के बच्चे या किशोर सामूहिक रूप से रहते हैं। यह छत्तीसगढ़ के बस्तर ज़िले और महाराष्ट्र व आंध्र प्रदेश के पड़ोसी इलाक़ों के गोंड ग्रामों में विशेष रूप से मिलते हैं। अलग-अलग क्षेत्रों की घोटुल परम्पराओं में अंतर होता है - कुछ में बच्चे घोटुल में ही सोते हैं और अन्य में वे दिन भर वहाँ रहकर रात को अपने-अपने घरों में सोने जाते हैं। घोटुल में क़बीले से सम्बन्धित आस्थाएँ, ज्ञान, नृत्य-संगीत, कला और कथाएँ सीखी जाती है। कुछ में किशोर-किशोरियाँ आपस में बिना बाधा मिलकर जीवन-साथी भी चुना करते हैं हालांकि यह आधुनिक शहरी मान्यताओं के दबाव में धीरे-धीरे कम हो रहा है।

