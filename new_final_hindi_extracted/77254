तेमसुला आओ

तेमसुला अओ का जन्म अक्टूबर 1945 में असम के जोरहाट में हुआ। उनके पिता इनामहथोंगबा चांगकीरी जोरहाट स्थित बड़भिट्टा ईसाई अस्पताल में सुपरवाइजर थे। मां नोक्सिंटेम्ला लॉन्गकूमर हाउसवाइफ थीं। छोटे भाई के जन्म के थोड़े ही दिनों बाद कुछ महीनों के अंतराल पर उनके माता-पिता की मृत्यु हो गई थी। मैट्रिक की पढ़ाई के दिनों में डॉ. अओ की शादी हो चुकी थी पर आगे चलकर दोनों में अलगाव हो गया।

आरंभिक शिक्षा के बाद रीगावे गर्ल्स हाई स्कूल, गोलाघाट, असम से उन्होंने मैट्रिक तक की पढ़ाई की और फजल अली कॉलेज, मोकोचुंग, नागालैंड से बी.ए. का अध्ययन विशिष्टता के साथ पूरा किया। गुवाहाटी विश्वविद्यालय, असम से अंग्रेजी में एम.ए. करने के बाद उन्होंने सेंट्रल इंस्टीट्यूट ऑफ इंग्लिश एंड फॉरेन लैंग्वेजेज (वर्तमान में इंग्लिश एंड फॉरेन लैंग्वेज यूनिवर्सिटी) हैदराबाद से अंग्रेजी शिक्षण में पोस्टग्रेजुएट डिप्लोमा किया और पीएचडी नॉर्थ ईस्टर्न हिल युनिवर्सिटी से की। 11985-86 में वह फुलब्राइट फेलो के रूप में मिनेसोटा विश्वविद्यालय में रहीं तथा 1992-97 तक प्रतिनियुक्ति पर पूर्वाेत्तर क्षेत्र सांस्कृतिक केंद्र, दीमापुर की निदेशक के रूप में कार्य किया।

21 दिसंबर 2012 में नागालैंड सरकार ने उन्हें राज्य महिला आयोग का अध्यक्ष बनाया। तब से अब तक वे इस पद पर रहते हुए कार्य कर रही हैं।

2007 में उन्हें पद्म श्री का सम्मान मिला। मेघालय सरकार द्वारा 2009 में उन्हें राज्यपाल स्वर्ण पदक से भी विभूषित किया गया। तेमसुला अओ अंग्रेजी साहित्य में पूर्वाेत्तर भारत की एक प्रमुख आदिवासी आवाज मानी जाती हैं।

उनकी रचनाओं का अनुवाद जर्मन, फ्रेंच, असमिया, बंगाली और हिंदी भाषाओं में हुआ है।

तेमसुला आओ ने साहित्य की प्रायः सभी विधाओं में लेखन किया है। कविता, कहानी, संस्मरण और वाचिक साहित्य (एथनोग्राफी) का संकलन। उनकी सबसे पहले प्रकाशित पुस्तक है ‘सोंग्स दैट टेल’ (कविता संग्रह) जो 1988 में छपी थी। अब तक इनके पांच कविता संकलन, दो कहानी संकलन, एक वाचिक साहित्य संकलन (एथनोग्राफी) और एक आत्मकथात्मक संस्मरण पुस्तक प्रकाशित हैं। डॉ. आओ ने एक उपन्यास भी वर्ष 2017 में लिखा है।






