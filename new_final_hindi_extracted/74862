भारत में चुनाव, 2017

2017 में भारत के पांच राज्यों - उत्तर प्रदेश, पंजाब, उत्तराखंड, गोवा और मणिपुर - में विधानसभा चुनाव हुए। इन राज्यों में मौजूदा विधानसभाओं का कार्यकाल 18 मार्च 2017 से ही समाप्त होना शुरू हो रहा था, सो, उससे पहले ही नई विधानसभाओं का गठन ज़रूरी था। गोवा, मणिपुर और पंजाब विधानसभाओं का कार्यकाल 18 मार्च को खत्म हो रहा है, उत्तराखंड विधानसभा का कार्यकाल 26 मार्च को खत्म होगा, जबकि यूपी विधानसभा का कार्यकाल 27 मई को पूरा होगा।

देश के सबसे बड़े राज्य उत्तर प्रदेश में चुनाव सात चरणों में करवाया गया, जबकि पूर्वोत्तर राज्य मणिपुर में चुनाव दो चरणों में हुआ। शेष तीनों राज्यों में मतदान एक-एक चरण में ही हुआ। गोवा तथा पंजाब में एकमात्र चरण का मतदान 4 फरवरी को करवाया गया, जबकि उत्तराखंड में मतदान एक ही चरण में 15 फरवरी को हुआ। मणिपुर में पहले चरण का मतदान 4 मार्च तथा दूसरे चरण का मतदान 8 मार्च को करवाया गया। उत्तर प्रदेश में सात चरणों में 11, 15, 19, 23, 27 फरवरी तथा 4, 8 मार्च को मतदान हुआ। सभी पांचों राज्यों में मतगणना 11 मार्च को करवाई गयी।
