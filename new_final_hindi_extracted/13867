रीगा

रीगा (लातवियाई: "Rīga", स्पष्ट) लातविया की राजधानी और सबसे प्रमुख नगर है जो बाल्टिक का एक प्रमुख, औद्योगिक, व्यापारिक, सांस्कृतिक और वित्तीय केंद्र है और डुगावा नदी पर स्थित एक महत्वपूर्ण बंदरगाह है। ७,१३,०१६ (२००९) निवासियों के साथ यह बाल्टिक राज्यों में सबसे बड़ा और बाल्टिक क्षेत्र में सेंट पीटर्सबर्ग और स्टॉकहोम के बाद (नगरीय सीमा के भीतर निवासियों की गिनती अनुसार) तीसरा सबसे बड़ा नगर है। रीगा क्षेत्र का क्षेत्रफल ३०७.१७ वर्ग किमी है और यह एक समतल और रेतीले मैदान पर समुद्र तल से १ से १० मीटर की ऊँचाई पर स्थित है।

रीगा का ऐतिहासिक केंद्र एक यूनेस्को विश्व विरासत स्थल घोषित किया गया है और नगर अपनी व्यापक जुन्गेन्ड्सटिल ("Jugendstil") वास्तुकला के लिए विशेष रूप से उल्लेखनीय है, जिसे यूनेस्को विश्व में कहीं भी अद्वितीय समझता है।

रीगा आज जहाँ पर स्थित है वहाँ पर पहले लीबेस नामक एक प्राचीन फिनिश ग्राम था। राय्ड्ज़ नदी यहाँ पर डुगावा नदी से मिलती है।

हाल के वर्षों में रीगा की अवकाश यात्रा और व्यापार में आधारभूत ढांचे में सुधार के कारण बहुत वृद्धि हुई है। अधिकतर पर्यटक विमान द्वारा रीगा अंतर्राष्ट्रीय हवाई अड्डे से होकर, जो बाल्टिक राज्यों में सबसे बड़ा हवाई अड्डे है, रीगा की यात्रा करते हैं। इस हवाई अड्डे का नवीकरण और आधुनिकीकरण २००१ में रीगा की ८००वीं वर्षगांठ के अवसर पर किया गया था। निकट भविष्य में, रीगा उल्लेखनीय परिवर्तनो से गुजरेगा। एक नए स्थलचिह्न - लातवियाई राष्ट्रीय पुस्तकालय भवन - का निर्माण २००७ की की शरद ऋतु में आरंभ हुआ और जो २०१० तक बन जाएगा। वर्तमान में रीगा परिषद में इस बात पर विचार विमर्श चल रहा है की डुगावा के बाएं किनारे पर स्थित केंद्रीय क्षेत्रों का विकास किया जाए। सबसे बड़ा विवाद किप्साला ("Kipsala") में गगनचुंबी अट्टालिकाओं के निर्माण को लेकर है, जिसके संबंध में यूनेस्को ने चेतावनी दी है की इससे "रीगा के ऐतिहासिक केन्द्र का एक विश्व विरासत स्थल के रूप में होने का दर्जा गंभीर रूप से खतरे में पड़ सकता है"। किप्साला में पहले ही ३ भवनों का निर्माण आरंभ हो चुका है - दा विन्सी परिसर (२५ तलीय) और ज़ेड-टावर्स (३० तलीय)। लातविया के लगभग सभी महत्वपूर्ण वित्तीय संस्थान रीगा में स्थित हैं जिसमें लातविया बैंक भी है, जो लातविया का केन्द्रीय बैंक है। रीगा के माध्यम से विदेशी वाणिज्यिक व्यापार के हाल के वर्षों में बढ़ रहा है और १ मई २००४ को इसे तब एक् नई गति मिली जब लातविया यूरोपीय संघ का सदस्य बना। लातविया के कुल औद्योगिक उत्पादन का लगभग आधा भाग रीगा में उत्पन्न होता है, जो मुख्यतः वित्तीय क्षेत्र, सार्वजनिक उपयोगिताओं, खाद्य और पेय पदार्थ, फार्मास्यूटिकल्स, लकड़ी प्रसंस्करण, मुद्रण और प्रकाशन, कपड़ा और फर्नीचर और संचार उपकरणों के विनिर्माण पर केन्द्रित है। लातविया की ५०% कंपनियाँ रीगा क्षेत्र में पंजीकृत हैं। रीगा का बंदरगाह एक महत्वपूर्ण नौवहन माल ढुलाई केन्द्र है। यह बाल्टिक का मुख्य सर्व-मौसमीय बंदरगाह है जिसके अन्य पूर्व सोवियत राज्यों और चीन के साथ व्यापार वृद्धि के कारण आगे आने वाले वर्षों में और बढ़ने की संभावना है।

रीगा में स्थित कुछ प्रमुख विश्विद्यालय/शैक्षणिक संस्थान हैं:


रीगा की जलवायु समुद्री महाद्वीपीय और आर्द्र के बीच में है। जनवरी और फरवरी के महीने सबसे ठंडे होते हैं, जब औसत तापमान -५ डिग्री सेल्सियस होता है लेकिन वर्ष के सबसे ठंडे दिनों में तापमान -२० डिग्री सेल्सियस से -२५ डिग्री सेल्सियस तक कम दर्ज किया जाता है। समुद्र से निकटता के कारण शरद ऋतु में बारिश और कोहरा अमुमन रहता है। निरंतर हिम आवरण अस्सी दिन तक रह सकता है। रीगा में गर्मियां गर्म और आर्द्र होती हैं जब औसत तापमान १८ डिग्री सेल्सियस होता है जबकि सबसे गर्म दिन पर आम तौर पर तापमान ३० डिग्री सेल्सियस से अधिक तक हो सकता है।

वर्ष २००८ में ७,१९,६१३ निवासियों के साथ, रीगा बाल्टिक राज्यों में सबसे बड़ा नगर है, हालांकि इसकी जनसंख्या में १९९१ के बाद से गिरावट आई है। प्रमुख कारणों में उत्प्रवास और कम प्रजनन दर सम्मिलित हैं। कुछ का अनुमान है कि २०५० तक जनसंख्या में ५०% तक गिरावट आ सकती है। २००८ के आंकड़ों के अनुसार, जातीय लातवियाई रीगा की जनसंख्या का ४२.३% भाग हैं; इसके अतिरिक्त जातीय रूसी ४१.७%, बेलारूसी ४.३%, यूक्रेनी ३.९%, पोलैण्डी २.०% और अन्य जातीयां ५.८% हैं। तुलनात्मक रूप से, लातविया के निवासियों में जातीय लातवियाई ५९% हैं, रूसी २८.५%, बेलारूसी ३.८%, यूक्रेनी २.५%, पोलैण्डी २.४%, लिथुआनियाई १.४% और अन्य २.४% (२००६) हैं। १९९१ में लातवियाई स्वतंत्रता की बहाली पर, सोवियत युग के प्रवासियों (और १९९१ से पूर्व पैदा हुए उनके किसी भी संतान) को स्वतः लातवीयाई नागरिकता प्रदान नहीं की गई। कुछ ने अप्रवासन किया; और रीगा की जनसंख्या में हाल ही के वर्षों में इस गिरावट के लिए आंशिक रूप से यह कारक उत्तरदाई है। कुछ सोवियत युग के प्रवासियों के इस प्रत्यावर्तन के परिणामस्वरूप, रीगा में जातीय लातवियाईयों का अनुपात १९८९ में ३६.५% से बढ़कर २००७ में ४२.३% हो गया है और इसके विपरीत में जातीय रूसीयों का प्रतिशत इसी अवधि में ४७.३% से कम होकर ४२.१% रह गया है। २००६ में जातीय लातवियाई, जातीय रूसीयों को पीछे छोड़ते हुए नगर का सबसे बड़ा नस्लीय समूह बन गया, लेकिन अभी भी बहुत से निवासी रूसी बोलते हैं।


