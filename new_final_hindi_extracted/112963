पिंपरी-चिंचवड

पिंपरी-चिंचवड (मराठी: पिंपरी-चिंचवड) भारतीय राज्य, महाराष्ट्र के पुणे जिले में स्थित एक नगर है। पिंपरी-चिंचवड असल में दो नगरों पिंपरी और चिंचवड से मिल कर बना है जो एक ही नगरपालिका पिंपरी-चिंचवड नगर निगम के अंतर्गत आते हैं। यह पुणे के उत्तर-पश्चिम में स्थित है और यह पुणे शहर से पुराने पुणे-मुंबई राजमार्ग के द्वारा जुड़ा है।

भारत की 2011 की जनगणना के अनुसार इस नगर की जनसंख्या 1729320 है, जिसमें पुरुषों की संख्या 9.45 लाख और महिलाओं की संख्या 7.83 लाख है। पिंपरी-चिचवड की साक्षरता दर 87.19% है जो भारत की राष्ट्रीय साक्षरता दर 74.04% से अधिक है। पिंपरी-चिचवड की 14% जनसंख्या 6 वर्ष से कम आयु के बच्चों की है। यहां की मुख्य भाषा मराठी है लेकिन हिंदी सभी लोग समझते और बोलते हैं। यहां की जनसंख्या में पाकिस्तान से विस्थापित हुए सिंधियों का भी समावेश है जिन्हें देश के बंटवारे के बाद यहां बसाया गया था। 

