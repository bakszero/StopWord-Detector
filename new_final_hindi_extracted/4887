गुलिस्तोन

गुलिस्तोन () मध्य एशिया के उज़बेकिस्तान देश के पूर्वी भाग में स्थित सिरदरिया प्रान्त की राजधानी है। यह मिर्ज़ाचुल स्तेपी क्षेत्र में स्थित है, जिसे गोलोदनाया स्तेपी भी कहा जाता है और उस इलाक़े के अन्य भागों की तरह यहाँ का मुख्य कारोबार भी कपास की खेती है। गुलिस्तोन शहर उज़बेकिस्तान की राजधानी ताशकंत से १२० किमी दक्षिण-पश्चिम में स्थित है।

गुलिस्तोन शहर रूसी साम्राज्य के ज़माने में एक गाँव था जो बड़ा होता गया। सन् १९२२ से पहले इसका नाम गोलोदनाया हुआ करता था, जिसका रूसी भाषा में मतलब 'भूखी स्तेपी' है। १९२२ से १९६१ तक इसका नाम 'मिर्ज़ाचुल' () था। उज़बेक भाषा में 'मिर्ज़ा' का मतलब 'किनारा' और 'चुल' का मतलब 'रेगिस्तान' होता है। मिर्ज़ाचुल किज़िल कुम रेगिस्तान के शुष्क इलाक़े के पास था जिस से इसका यह नाम पड़ा। १९५० और १९६० के दशकों में सोवियत संघ ने यहाँ सिंचाई की ज़बरदस्त योजनाएँ चलाई और इस शहर का नाम भी एक उद्यान की छवि देने के लिए बदलकर गुलिस्तोन रख दिया गया। गुलिस्तोन' फ़ारसी के 'गुलिस्तान' शब्द का उज़बेक रूप है। इस शब्द का मतलब 'गुलों (फूलों) का स्थान' होता है और यही शब्द 'सारे जहाँ से अच्छा' की एक पंक्ति में आता है ('हम बुलबुलें हैं इसकी, यह गुलिस्तान हमारा')।

