कविता कोश

कविता कोश अंतरजाल पर उपलब्ध भारतीय काव्य के सबसे बड़े और सुव्यवस्थित स्रोतो में से एक है। विकि तकनीक पर आधारित इस कोश की वेबसाइट पर हिन्दी व उर्दू भाषा के प्रमुख कवियों की कृतियों का संकलन है। इसके अतिरिक्त कविता कोश में अनूदित रचनाओं तथा लोकगीतो को भी संग्रहित किया गया है। यूनिकोड आधारित होने की वजह से कविता कोश में उपलब्ध सामग्री को किसी भी कम्प्यूटर पर बिना किसी विशेष सॉफ्टवेयर/फ़ॉन्ट के पढ़ा जा सकता है।

कविता कोश की आधारशिला 05 जुलाई 2006 को श्री ललित कुमार द्वारा रखी गई थी। कोश को स्थापित करने के पीछे श्री कुमार का उद्देश्य अंतरजाल पर यहाँ-वहाँ बिखरे हिन्दी काव्य को एक स्थान पर एकत्रित करना था। शुरुआती कुछ महीनों में कविता कोश के ढाँचे में तेजी से परिवर्तन हुए। धीरे-धीरे कोश को इसका स्वरूप मिलने लगा और इसमें हिन्दी-काव्य सुव्यवस्थित रूप से संकलित होने लगा। जल्द ही कविता कोश टीम नामक एक समूह की स्थापना की गई। कोश के योगदानकर्ताओं में से कुछ का चुनाव कर के बने इस समूह का उद्देश्य कोश के विकास को नियंत्रित करने के साथ-साथ इसकी भावी दिशा को निर्धारित करना भी है।

कविता कोश की शुरुआत में में केवल 15 कवियों के नाम कोश में सूचीबद्ध किये गए थे। स्थापना का एक वर्ष पूरा होते-होते कोश में 3000 से अधिक पन्ने बन चुके थे और करीब 200 रचनाकारों की 2500 से अधिक रचनाएँ इसमें संकलित कर ली गईं थी। कविता कोश टीम ने दिसम्बर 2007 के अंत में लोक गीतों और धार्मिक लोक रचनाओं के साथ-साथ भारतीय और विदेशी भाषाओं से हिन्दी में अनूदित काव्य रचनाओं के संकलन का कार्य भी आरम्भ किया। संस्कृत, बांग्ला, पंजाबी और राजस्थानी जैसी भारतीय भाषाओं के अतिरिक्त रूसी, स्पेनिश, स्वीडिश एवं जापानी इत्यादि भाषाओं से अनूदित काव्य रचनाएँ अब कविता कोश में संकलित हैं।

कविता कोश में निम्नलिखित विभागों में रचनाएँ संकलित की गयी हैं:

यह कविता कोश का मुख्य विभाग है। रचनाकारों की सूची के अंतर्गत रचनाकारों के नामों को वर्णमाला क्रम में संकलित किया गया है। इस सूची में काव्य के सभी कालों, युगों और विधाओं से संबंधित रचनाकार जोड़े गये हैं। रचनाकारों की काव्य रचनाओं के अतिरिक्त रचनाकार का परिचय भी कोश में उपलब्ध है। रचनाओं को विधाओं (जैसेकि दोहा, सोरठा, पद, चौपाई, रुबाई, ग़ज़ल, नज़्म, त्रिवेणी, सॉनेट, नवगीत इत्यादि) के आधार पर भी वर्गीकृत किया जाता है।

इस विभाग में भारत के विभिन्न प्रांतो में प्रचलित लोकगीतों का संग्रह है। राजस्थानी, भोजपुरी, पंजाबी, छत्तीसगढ़ी, अवधी, ब्रजभाषा, बुंदेली, हरयाणवी, कन्नौजी, खड़ी बोली, माड़िया, गोंड इत्यादि अनेकों भाषाओं और बोलियों में गाए जाने वाले लोकगीत कविता कोश में संकलित किये जा चुके हैं।

भारतीय और विदेशी भाषाओं से हिन्दी में अनूदित काव्य को संकलित करने के लिये इस विभाग का निर्माण किया गया। इस समय यह विभाग रूसी, जापानी, स्वीडिश, फ़िन्निश, स्पानी, तुर्की, अरबी, पोलिश, इतालवी, जर्मन, यहूदी और चीनी जैसी विदेशी भाषाओं के अलावा बांगला, राजस्थानी, पंजाबी, संस्कृत, तेलगु और असमिया जैसी भारतीय भाषाओं में रचे गये और फिर हिन्दी में अनूदित किये गये काव्य से परिपूर्ण है।

बाल कविताएँ 

धार्मिक लोक रचनाएँ

फ़िल्मी गीत

