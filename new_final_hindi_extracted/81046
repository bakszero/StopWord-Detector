2017 पटना नाव दुर्घटना

14 जनवरी 2017 को भारतीय नगर पटना, बिहार में एक नाव, जिसमे 70 लोग सवार थे, गंगा नदी में डूब गयी। इस दुर्घटना में अब तक कम से कम 24 लोगो की मौत हुई है। यह दुर्घटना पटना के एनआईटी घाट के निकट हुई।

यह दुर्घटना उस समय हुई जब नाव मकर संक्रांति के पर्व पर जिला प्रशासन की तरफ से आयोजित पतंग उत्सव में भाग लेकर लौट रही थी। घटना एनआईटी घाट के निकट हुई। प्रत्यक्षदर्शियों के अनुसार, नाव पर महिलाओं व बच्चों समेत 40 लोग सवार थे। नाव दुर्घटनाग्रस्त तब हुई जब यह घाट पर पहुचने ही वाली थी। नाव की क्षमता 30 लोगो की थी, लेकिन अनुमान लगाया जा रहा है कि इसमे 40 से 50 लोग सवार थे।

नाव पलटते ही उसमें सवार लोग नदी में डूबने लगे। ये देख आसपास मौजूद लोग उन्हें बचाने में जुट गए। मौके पर मौजूद एसडीआरएफ़ की टीम भी रबड़ के ट्यूब की मदद से डूब रहे लोगों को बचाने में जुट गई। 14 जनवरी को 19 लोगो का शव बरामद हुआ, जबकि अगले दिन 5 और लोगो के मृत्यु की पुष्टि हुई। 9 लोगो को नदी से जिन्दा भी बचाया गया, जबकि दर्जन भर लोग नदी की धारा में बह गये। 8 लोगो को पटना मेडिकल कॉलेज अस्पताल में भर्ती कराया गया है।

भारत के प्रधानमंत्री, नरेन्द्र मोदी ने मारे गये लोगो के लिये प्रधानमन्त्री राहत कोष से ₹2 लाख तथा घायलों के लिये ₹50 हजार की घोषणा की। बिहार के मुख्यमंत्री नीतीश कुमार ने मृतक परिवारों के लिये ₹4 लाख की घोषणा की।

बिहार सरकार ने आपदा प्रबंधन विभाग के प्रधान सचिव प्रत्यय अमृत के नेतृत्व में गठित जांच समिति को इस घटना की पूरी रिपोर्ट जल्द से जल्द देने के लिए भी कहा।
