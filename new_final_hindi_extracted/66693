स्टेगोसोरस

स्टेगोसोरस (Stegosaurus) डायनासोरों का एक वंश था जिनके आज से १५ से १५.५ करोड़ पुराने जीवाश्म (फ़ोसिल) मिले हैं। यह एक भारी और बड़े आकार के शाकाहारी डायनासोर थे जो अपने कवच-वाले शरीर, पीठ पर स्थित खड़े हुए तख़्तों की क़तार और पूँछ पर लगी बड़ी नोकदार कीलों के लिये जाने जाते हैं। स्टेगोसोरों के शरीरों में इन तख़्तों के उद्देश्य को लेकर वैज्ञानिकों में मतभेद है लेकिन कीलों का प्रयोग स्टेगोसोर अपनी रक्षा के लिये करते थे। आज तक लगभग ८० स्टेगोसोरों के जीवाश्म मिल चुके हैं जिन के आधार पर इस वंश की तीन अलग जीववैज्ञानिक जातियाँ ज्ञात हैं।

