गोण्डा

नोट: यह लेख गोण्डा जिला मुख्यालय (उत्तर प्रदेश) के संबंध में है। गोंडा जिले के लिए गोंडा जिला देखें।
यह भारत के प्रान्त उत्तर प्रदेश के एक प्रमुख जिला गोंडा जिले का मुख्यालय है जो पूर्व में बस्ती, पश्चिम में बहराइच, उत्तर में बलरामपुर तथा दक्षिण में बाराबंकी और फैजाबाद से घिरा हुआ है। यहाँ की जिला जेल में काकोरी काण्ड के एक प्रमुख क्रान्तिकारी राजेन्द्रनाथ लाहिड़ी को निर्धारित तिथि से दो दिन पूर्व १७ दिसम्बर १९२७ को बेरहम ब्रिटिश सरकार द्वारा फाँसी दी गयी थी।

मान्यता के अनुसार अयोध्या के राजा दशरथ की गायें चरा करती थीं, जिस कारण इसका नाम गोनर्द पड़ा। कालान्तर में यही गोनर्द अपभ्रंश होकर गोण्डा बन गया।

गोण्डा २६° ४७' तथा २७° २०' उत्तरी अक्षांश के मध्य एवं ८१° ३०' तथा ८२° ४६' देशान्तर के मध्य में स्थित है। जहाँ इस जिले का बहुत बड़ा हिस्सा पश्चिम में बहराइच तथा थोड़ा हिस्सा श्रावस्ती से, उत्तर में बलरामपुर, पूर्व में बस्ती जिले से घिरा हुआ है वहीं घाघरा नदी इसे दक्षिण में बाराबंकी एवं फैजाबाद जिले से अलग करती है। इसका कुल क्षेत्रफल ७३५२ वर्ग किलो मीटर है।

गोण्डा प्राचीन काल में कोशल महाजनपद का भाग था, मुगलों के शासन में यह फरवरी १८५६ तक अवध का हिस्सा था और मुगलों के आधीन था जिसे बाद में अंग्रेजों ने कब्ज़ा लिया।

ऐसा माना जाता है कि प्राचीन समय में अयोध्या के राजा भगवान श्रीराम की गायें इस क्षेत्र में चरा करती थी, जिससे इस क्षेत्र का नाम "गोनर्द" पड़ा। यही कालान्तर में अपभ्रंश होकर गोण्डा कहलाया। आज भी बहुत से ग्रामीण "गोण्डा" को "गोंड़ा" कहते हैं। गोण्डा को महाभाष्यकार पतञ्जलि की जन्मभूमि भी माना जाता है। पतंजलि को "गोनर्दीय पतञ्जलि" भी कहा जाता है। यहाँ स्थित "सूकरखेत", जो सूकरक्षेत्र का ही अपभ्रंश है, तुलसीदास जी की जन्मस्थली माना जाता है।

सन २००१ की जनगणना के अनुसार इस जिले की कुल जनसंख्या ३४,३१,३८६ थी जिसमें १७,८५,६२९ पुरुष एवं १६,४५,७५७ स्त्रियाँ थीं।

स्वामी नारायण छापिया: यह जगह जिला मुख्यालय से लगभग ५० किलोमीटर की दूरी पर स्थित है। यह स्थान सन्त सहजानन्द का जन्म स्थान है। इनका जन्म १७८० ईसवी में हुआ था। बहुत ही कम उम्र में वह काफी प्रसिद्ध हो गये थे और गुजरात जाकर बस गये थे। जूनागढ़ स्थित वैष्णव मठ के प्रमुख रामानन्द ने उन्हें गोद ले लिया था। सहजानन्द की मृत्यु केवल ४९ वर्ष की आयु में ही हो गई थी। उनकी मृत्यु के पश्चात, उनके सम्मान में उनके भक्तों ने स्वामी नारायण मंदिर का निर्माण करवाया था। कार्तिक माह के अन्त और रामनवमी के अवसर पर काफी संख्या में भक्त यहाँ आते हैं। स्वतन्त्रता संग्राम के समय में भी इस जगह का योगदान महत्वपूर्ण रहा है।

बाबा परमहंस कुट्टी यह स्थान बाबा परमहंस जी के नाम से प्रसिद्ध है। यंहा पर श्री प्रेम नरायन पांडे जी के द्वारा बारियाडीह मेला का आयोजन किया जाता है जो गोंडा तथा समीपवर्ती जनपदो में बहुत प्रसिद्ध है , इस मेले में प्रतिवर्ष लाखो श्रद्धालू आते है।

पसका: जिला मुख्यालय के दक्षिण-पश्चिम से लगभग ४५ किलोमीटर की दूरी पर स्थित पसका सरयू नदी के तट पर स्थित है। यह काफी प्राचीन संगम स्नान स्थल है। पशु-योनि से मुक्ति पाने के लिए काफी संख्या में श्रद्धालु सरयू नदी में स्नान करने के लिये यहाँ आते हैं। ऐसा माना जाता है कि भगवान वराह ने इस जगह पर अवतार लिया था। कहा जाता है कि यहाँ स्थित भगवान वराह के प्राचीन मन्दिर का निर्माण १९वीं शताब्दी में करवाया गया था। मन्दिर में स्थित मूर्ति कुछ वर्ष ही पुरानी है। इसके अतिरिक्त यहाँ कई छोटे-छोटे मन्दिर और काचा घाट भी स्थित है। पसका को गोस्वामी तुलसीदास और उनके गुरु की भूमि के रूप में जाना जाता रहा है। इस जगह को गुरू नरहरिदास के स्थान के रूप में जाना जाता है। इस जगह की दक्षिण दिशा की ओर एक सन्त की कुटिया स्थित है जहाँ तुलसीदास राम-कथा सुनाया करते थे।

वाराही देव: पसका के पूर्व में लगभग ६ किलोमीटर की दूरी पर वाराही देव स्थित है। वाराही देव को उत्तरी भवानी के नाम से भी जाना जाता है। भगवती के इस प्राचीन मन्दिर में काफी संख्या में भक्त यहाँ आते हैं, विशेष रूप से नवरात्रों के अवसर पर। यह जगह सुकर झट के एक हिस्से के रूप में जानी जाती है। माना जाता है कि मन्दिर स्थित आदिशक्ति वाराही की प्रतिमा का सम्बन्ध पासका के वारहा की शक्ति से है।

पृथ्वीनाथ महादेव: खड़गपुर के दक्षिण से कुछ दूरी पर भगवान शिव का प्राचीन मन्दिर स्थित है। इस जगह का सम्बन्ध महाभारत काल से है। जिस वजह से इस क्षेत्र को पंचारायन के नाम से जाना जाता है। वर्तमान मन्दिर का पुनर्निर्माण अयोध्या के महाराजा मानसिंह ने करवाया था। माना जाता है कि जिस जगह पर इस मन्दिर का निर्माण करवाया गया था, प्राचीन समय में उस स्थान पर एक विशाल शिवलिंग प्राप्त हुआ था। इसके अतिरिक्त, मन्दिर से कुछ ही दूरी पर पचराननाथ का अन्य मन्दिर भी स्थित है।

देवीपाटन शक्तिपीठ: गोण्डा से ७० किलोमीटर और तुलसीपुर से सिर्फ दो किलोमीटर की दूरी पर देवीपाटन शक्तिपीठ स्थित है। ऐसी मान्यता है कि यहाँ सती का वामस्कन्ध गिरा था। इस पीठ की स्थापना नाथ सम्प्रदाय के गुरु गोरखनाथ ने की थी। माना जाता है कि जिस जगह पर यह मन्दिर स्थित है उसका निर्माण राजा विक्रमादित्य ने करवाया था। यह प्रसिद्ध स्थल ५१ शक्तिपीठों में से एक है। नवरात्रों के दौरान मन्दिर में बहुत बड़े मेले का आयोजन किया जाता है। प्रत्येक वर्ष शव पंचमी के अवसर पर भगवान पीर रतननाथ को नेपाल के डंग से देवीपाटन मन्दिर लाया जाता है। जिसके पश्चात् भगवान पीर रतननाथ और देवीपतन सिद्ध की पूजा की जाती है।

तिरर मनोरमा: गोण्डा शहर के उत्तर से २१ किलोमीटर की दूरी पर यह पवित्र स्थान स्थित है। माना जाता है कि यहाँ पर मुनि उद्दालक का आश्रम स्थित है। इसके अलावा यहीं से मनोरमा नदी की उत्पत्ति हुई थी। साथ ही यहाँ पक्का घाट के साथ प्राचीन सरोवर और मण्दिर स्थित है। प्रत्येक वर्ष कार्तिक पूर्णिमा के अवसर पर यहाँ मेले का आयोजन किया जाता है।

प्राश अथवा परास: यह जगह सरयू नदी के उत्तर और तहसील तरबगंज में स्थित है। इस जगह का सम्बन्ध वशिष्ठ के पौत्र और शक्ति के पुत्र, प्राचीन ऋषि पराशर से है। कहा जाता है कि इनकी माता का नाम अदृश्यवन्ती था। ऋषि पराशर को प्रसिद्ध समर्थन के सृष्टिकर्ता के रूप में भी जाना जाता है। उन्ही की याद में यहाँ प्राश का निर्माण करवाया गया है।

गोस्वामी तुलसीदास जन्मस्थली: इसी जनपद के परसपुर ब्लाक के राजापुर नामक गाँव में रामचरितमानस के जैसे महाकाव्य के रचनाकार की जन्मस्थली भी है। सरयू नदी के उत्तर में राजापुर गाँव है जहाँ पर तुलसीदास का जन्म हुआ था। साथ ही साथ सूकरखेत में गोस्वामी जी के गुरु नरहरिदास की मूर्ति एक जीर्ण-शीर्ण मन्दिर में मौजूद है।

अन्य दर्शनीय स्थल इस प्रकार हैं:

गोण्डा रेलवे स्टेशन यातायात के लिये एक महत्वपूर्ण स्टेशन है। यहाँ से देश की सभी दिशाओं के लिये ट्रेन मिलती है, गोण्डा पूर्वोतर रेलवे का एक महत्वपूर्ण स्टेशन है जो लखनऊ और गोरखपुर के बीच में पड़ता है। याती सुविधा के मामले में गोण्डा रेलवे स्टेशन अव्वल है।
गोण्डा प्रदेश की राजधानी लखनऊ, फैज़ाबाद, बलरामपुर एवं बहराईच से सडक मार्ग द्वारा बहुत अच्छी तरह से जुडा हुआ है। प्रदेश के अन्य बड़े शहरों जैसे इलाहाबाद, वाराणसी, कानपुर, बरेली आदि तथा राष्ट्रीय राजधानी दिल्ली को मोटर मार्ग द्वारा नियमित परिवहन बस सेवायें हैं।

शिक्षा की दृष्टि से गोण्डा जिला काफी समृद्ध है। यहाँ स्कूल कालेज से लेकर डिग्री कालेज स्तर तक के विद्यालय प्रचुर संख्या में हैं।

गोण्डा जनपद के सभी डिग्री कालेज व महाविद्यालय फैजाबाद विश्वविद्यालय से सम्बद्ध है। उनकी सूची इस प्रकार है:आचार्य




