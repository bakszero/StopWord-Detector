रॉस द्वीप, अंटार्कटिका

रॉस द्वीप (Ross Island) अंटार्कटिका महाद्वीप की मुख्यभूमि के समीप चार ज्वालामुखियों द्वारा बनाया गया एक द्वीप है। यह अंटार्कटिका के विक्टोरिया धरती नामक क्षेत्र में रॉस सागर की मैक्मरडो खाड़ी में स्थित है।

मैक्मरडो खाड़ी का अधिकांश भाग बर्फ़ग्रस्त रहता है और मैक्मरडो हिमचट्टान इतनी चौड़ी है कि देखने से अक्सर रॉस द्वीप टापू न होकर अंटार्कटिका की मुख्यभूमि से जुड़ा हुआ धरती का अंश ही लगता है। इस द्वीप का क्षेत्रफल २,४६० वर्ग किमी (९५० वर्ग मील) है जिसमें से बहुत थोड़ा ही बर्फ़ से मुक्त है। ३,७९४ मीटर (१२,४४८ फ़ुट) ऊँचा एरेबस ज्वालामुखी (Mount Erebus) इसी द्वीप पर स्थित है और यह हमारे ग्रह का दक्षिणतम सक्रीय ज्वालामुखी है। ३,२३० मीटर (१०,५९७ फ़ुट) ऊँचा टेरर ज्वालामुखी (Mount Terror), जो मूर्छित है, भी यहीं खड़ा हुआ है। इनके अलावा बर्ड पर्वत (Mount Bird) और ऐबट पर्वत (Abbot Peak) इस द्वीप पर हैं और बर्ड पर्वत पर हिमानियाँ (ग्लेशियर) चलती हैं। अपने छोटे आकार के बावजूद, रॉस द्वीप की औसत ऊँचाई विश्व के अन्य किसी भी द्वीप से अधिक है।

