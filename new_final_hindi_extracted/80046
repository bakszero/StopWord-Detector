एपोगोनिडाए

एपोगोनिडाए (Apogonidae), जिसे कार्डिनल मछली (Cardinalfish) भी कहा जाता है, हड्डीदार किरण-फ़िन मछलियों के पर्सिफ़ोर्मेज़ गण का एक कुल है। इसमें लगभग ३७० जातियाँ सम्मिलित हैं जो हिन्द, अटलांटिक और प्रशांत महासागरों में रहती हैं। यह अधिकतर समुद्री मछलियाँ हैं लेकिन इसकी कुछ जातियाँ अर्ध-खारे और कुछ मीठे पानी में भी रहती हैं।

यह ऊष्णकटिबन्धीय और उपोष्णकटिबन्धीय क्षेत्रों में अक्सर अनूप झीलों में और रीफ़ों के पास मिलती हैं। आकार छोटा होता है (लगभग १० सेंटीमीटर) और यह अक्सर रंग-बिरंगी होती हैं। इनका पृष्ठीय फ़िन ऊपर के हिस्से में दो भागों में विभाजित होता है। यह अपने शांत स्वभाव के कारण जलजीवशालाओं (अक्वेरियमों) में पाली जाती हैं। सागर में इनमें निशाचरता देखी जाती है और दिन में यह रीफ़ के अंधेरे हिस्सों में छुपती हैं।

