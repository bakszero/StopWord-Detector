वाडिया हिमालय भूविज्ञान संस्‍थान, देहरादून

वाडिया हिमालय भूविज्ञान संस्थान देहरादून में स्थित भारत के विज्ञान और प्रौद्योगिकी विभाग, विज्ञान और प्रौद्योगिकी मंत्रालय, भारत सरकार, का एक स्वायत्तशासी शोध संस्थान है। यह भारत सरकार द्वारा 1968 में स्थापित किया गया था। इसे पहले 'हिमालय भूविज्ञान संस्थान' नाम से जाना जाता है। 

पिछले वर्षों के दौरान यह संस्थान हिमालय भूविज्ञान के एक उत्कृष्ट केन्द्र के रूप में विकसित हो गया है तथा इसे एक अन्तरराष्ट्रीय ख्यातिप्राप्त राष्ट्रीय प्रयोगशाला के रूप में मान्यता दी जा चुकी है जहां देश में उन्नत स्तर का शोध निष्पादित करने के लिए आधुनिकतम उपकरणों तथा अन्य आधारिक सुविधाओं से सुसज्जित प्रयोगशालाएं हैं।

जनरल माधवसिंह रोड पर घंटाघर से 5 कि॰मी॰ दूर पहाड़ी के ऊपर स्थित वाडिया संस्थान उत्तराखंड हिमनदों का एक अनोखा संग्रहालय है। इनका अपना शोध संस्थान और प्रकाशन संस्थान भी है जो मानचित्र, शोधपत्र तथा पुस्तकें आदि प्रकाशित करता है।

इस संस्थान की स्थापना दिल्ली विश्वविद्यालय के वनस्पति विज्ञान विभाग में एक छोटे से केन्द्र के रूप में हुई। अप्रैल, 1976 में इसे देहरादून में स्थानांतरित कर दिया गया।

इस संस्थान का नाम प्रोफेसर डी एन वाडिया (एफ आर एस तथा राष्टीय प्रोफेसर) के हिमालय भूविज्ञान में किए गए योगदानों के प्रति आदर व्यक्त करते हुए उनकी स्मृति में, 'वाडिया हिमालय भूविज्ञान संस्थान' रखा गया।

यह हिमालय भूविज्ञान के क्षेत्र में बुनियादी अनुसंधान कार्य करता है। इसके अलावा, यहां अन्‍य क्षेत्रों जैसे सीसमोटेकटोनिक्‍स, प्राकृतिक संसाधनों, पर्वत निर्माण की प्रक्रिया और जीयोडायनामिक्‍स विकास में अनुसंधान किया जाता है।











