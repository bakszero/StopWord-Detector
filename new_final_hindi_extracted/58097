झाझीरामपुरा

झाझी रामपुरा राजस्थान के दौसा जिले में, अलवर जिले की सीमा के निकट एक गाँव है जो आस्था के एक प्रमुख केन्द्रों रूप में स्थित है। यह स्थान यहाँ मौज़ूद शिव मंदिर, जिसे श्री ग्यारह रूद्र महादेवके नाम से जाना जाता है, और इसके समीप स्थित गोमुख कुण्ड के लिये प्रसिद्द है। 

जयपुर स्थित प्रसिद्ध गलता तीर्थ के समान ही यहाँ भी गौमुख से जलधारा का निरंतर प्रवाह होता रहता है जिसमें किसी बडे तीर्थ के समान ही लोग स्नान करते हैं, अर्ध्य देते हैं तथा पात्रों में भरकर अपने घर भी ले जाते हैं। गौमुख से निकलकर जल मर्दाना कुण्ड में प्रवाहित होता है। यह कुण्ड लगभग 5 फ़ीट गहरा है जिसमें लोग स्नान करते हैं। झाझीरामपुरा जैसी पावन धरा पर एक कमलकुण्ड भी है जिसमें वर्षभर कमल खिलते हैं।

झाझीरामपुरा धाम में संकटमोचन हनुमान मंदिर, देवनारायण मंदिर, मीन भगवान मंदिर, दिगम्बर जैन मंदिर,अट्टा हनुमान मंदिर, राधाकृष्ण मंदिर आदि प्रमुख मंदिर भी स्थित हैं।

झाझीरामपुरा धाम में वैसे तो लोगों की आवाजाही बनी ही रहती है, लेकिन फ़िर भी यहाँ एक वार्षिक मेले का आयोजन हिंदू कैलेंडर के अनुसार श्रावण मास में किया जाता है। यहाँ श्रावण मास के सोमवार (वन सोमवार) का खास महत्त्व है। श्रावण मास में यहाँ लोगों का जमघट दिखाई देता है एवं विभिन्न प्रकार की दुकानें प्रसाद, पूजन-सामग्री आदि से सजी हुई नजर आती हैं।
दौसा जिले के बांदीकुई से बसवा की दूरी महज 13 किलोमीटर है एवं लगभग इतनी ही दूरी अलवर जिले के राजगढ से है। बसवा से झाझीरामपुरा लगभग पाँच-छः किलोमीटर दूर स्थित है। बसवा तक गंगापुर-अलवर मेगा हाईवे से जाया जा सकता है तथा बसवा से झाझीरामपुरा तक ग्रेवल सडक है। बसवा रेलवे स्टेशन भी है जहाँ पैसेंजर गाड़ियों का ठहराव भी है।

http://simplyjaipur.in/#/JUNE%202015/18
