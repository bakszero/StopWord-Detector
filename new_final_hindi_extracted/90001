मिल्कीपुर

मिल्कीपुर भारतवर्ष के उत्तरी राज्य उत्तर प्रदेश के फ़ैज़ाबाद जिले का एक कस्बा, विधानसभा क्षेत्र तथा तहसील है। तथा फ़ैज़ाबाद से रायबरेली राजमार्ग पर स्थित है। २००१ मे इसकी जनसंख्या १,७६४ तथा साक्षरता दर ५२% थी। मिल्कीपुर थाना और तहसील मुख्यालय मिल्कीपुर केंद्र से ५ किलोमीटर उत्तर में इनायतनगर नामक स्थान पर स्थित है। मिल्कीपुर तहसील में स्थित नरेन्द्र देव कृषि एवं प्रौद्योगिकी विश्वविद्यालय मिल्कीपुर केंद्र से लगभग १० किलोमीटर दक्षिण में कुमारगंज नामक कस्बे में स्थित है।

मिल्कीपुर कस्बे की स्थापना मिल्की या मालिक जाति के लोगों ने की थी जो प्राचीन काल में कभी यहाँ पर रहा करते थे और उन्हीं के नाम पर इस कस्बे का नाम मिल्कीपुर पड़ा। मिल्की या मालिक मुस्लिमों की एक जाति है जो मुख्य रूप से उत्तर प्रदेश के अवध क्षेत्र में पायी जाती है। थोड़ी संख्या में मिल्की जाति के लोग पकिस्तान के कराची शहर में भी पाए जाते हैं।
मालिक या मिल्की जाति के लोगों का नाम मिल्की इसलिए पड़ा क्योंकि इन लोगों को दिल्ली सल्तनत के दौरान कर रहित भूमि दी गयी थी ताकि ये लोग वहां पर अपना गांव बसा सकें, ऐसी जमीन को मिलकियत कहा जाता था और इसी वजह से इन लोगों का नाम मिल्की या मालिक पड़ा और जिस जगह पर ये लोग बसे उस जगह का नाम मिल्कीपुर पड़ा।
मालिक लोग मुख्य रूप से लेखक, या प्रशाशनिक अधिकारी होते थे कुछ लोगों को मुंशी या चपरासी का काम भी दिया गया था।

मिल्कीपुर पृथ्वी पर . अक्षांशों पर स्थित है तथा इसकी समुद्र तल से औसत ऊँचाई ९४ मीटर है। मिल्कीपुर विधानसभा क्षेत्र गोमती एवं तमसा नदियों से घिरा हुआ है।

भारतीय जनगणना २००१ के अनुसार मिल्कीपुर कस्बे की जनसँख्या १,७६४ थी। जिसमे ५२% पुरुष और ४८% महिला आबादी थी। मिल्कीपुर की औसत साक्षरता दर ५२% थी जो कि राष्ट्रीय साक्षरता दर ५९.५% से कम थी। पुरुष साक्षरता दर ६३% एवं महिला साक्षरता दर ३९% थी। मिल्कीपुर की १७% आबादी ६ साल की उम्र से नीचे पायी गयी थी।

मिल्कीपुर की जलवायु आर्द्र अर्ध-कटिबन्धीय जलवायु है। दिसंबर से फरवरी तक शुष्क शीतकाल होता है तथा मार्च से जुलाई तक शुष्क ग्रीष्मकाल होता है। लगभग मध्य जून से लेकर मध्य सितम्बर तक वर्षा ऋतू होती है। यहाँ पर मूलतः दक्षिण-पश्चिमी मॉनसून हवाओं की वजह से औसत १०१० मिलीमीटर तक वर्षा होती है। गर्मियों मे तापमान ३५ से ४५ डिग्री सेल्सियस तक रहता है। जाड़ों मे तापमान अधिकतम २५ डिग्री तथा न्यूनतम २-३ डिग्री सेल्सियस तक गिर जाता है तथा दिसंबर और जनवरी के महीनों में घना कुहरा पड़ता है।

गेंहूँ, चावल, गन्ना, सरसों, आम, इत्यादि यहाँ की मुख्य फसलें हैं।

मिल्कीपुर में मुख्यतः हिन्दू और मुस्लिम सम्प्रदाय के लोग निवास करते हैं।

मिल्कीपुर में लगभग सभी हिन्दू और प्रमुख इस्लामिक त्यौहार जैसे होली, दीपावली, विजयदशमी, रक्षाबंधन, रामनवमी, तिलवा, ईद इत्यादि पूरे हर्षोल्लास के साथ मनाये जाते हैं।

मिल्कीपुर में भारत के प्रमुख बैंकों जैसे कि इलाहाबाद बैंक, भारतीय स्टेट बैंक, बैंक ऑफ़ बड़ौदा आदि की आधुनिक बैंकिंग सेवाएँ उपलब्ध हैं।

मिल्कीपुर उत्तर प्रदेश के राज्य महामार्ग संख्या १५ पर स्थित है तथा सड़क मार्ग द्वारा राजधानी लखनऊ, जिला मुख्यालय फ़ैज़ाबाद तथा अन्य शहरों जैसे कि रुदौली,राजेसुल्तानपुर एवं जगदीशपुर से सीधे जुड़ा हुआ है।

मिल्कीपुर सड़क मार्ग द्वारा लखनऊ (११५ कि.मी.), फ़ैज़ाबाद (३२ कि.मी.), रुदौली (२३ कि.मी.) तथा जगदीशपुर (३० कि.मी.) से भली भांति जुड़ा हुआ है।

नजदीकी एयरपोर्ट फ़ैज़ाबाद (४० कि.मी.), लखनऊ (१२० किमी) तथा बनारस (२०० किमी) हैं।

नरेन्द्र देव कृषि एवं प्रौद्योगिकी विश्वविद्याय उत्तर प्रदेश के फैज़ाबाद जिले के मिल्कीपुर विधानसभा के कुमारगंज नामक कस्बे में स्थित है। इस विश्वविद्याय का शिलान्यास १५ जनवरी सन १९७४ को भारत की तत्कालीन प्रधानमंत्री श्रीमती इंदिरा गाँधी ने फैज़ाबाद के निकट मसोधा नामक स्थान पर किया था। कृषि विभाग में PCS अधिकारी श्री लक्ष्मी नारायण राय को विशिष्ट अधिकारी नियुक्त किया गया। कुछ महीनो के बाद सन १९७४ में ही उनका स्थान डॉ॰ A.S. श्रीवास्तव ने ले लिया। उनकी टीम द्वारा कुछ त्वरित कार्य किये गए। सन १९७५ में उत्तर प्रदेश सरकार ने विश्वविद्यालय का मुख्य परिसर मसोधा की बजाय मिल्कीपुर में कुमारगंज नामक स्थान पर स्थापित करने का फैसला किया। सेवा निवृत्त IAS ऑफिसर श्री A.D. पाण्डेय को १० अक्टूबर १९७५ को विश्वविद्याय का पहला कुलपति नियुक्त किया गया। विश्वविद्यालय ने अपना संचालन, ग्राम स्वावलंबी विद्यालय आचार्य नगर नाका फैज़ाबाद से किराये पर जमीन लेकर शुरू किया था। सन १९७५ में डॉ॰ R.P. चंदोला विश्वविद्यालय के पहले रजिस्ट्रार नियुक्त किया गए।

