स्वयं प्रकाश

हिन्दी लेखक


जन्म - 20 जनवरी 1947, इंदौर, मध्य प्रदेश,
मेकेनिकल इंजीनियरिंग में डिप्लोमा 1966,
एम.ए. (हिन्दी) 1977, पीएच.डी. 1980.

भाषा : हिंदी
विधाएँ : कहानी, उपन्यास, निबन्ध, नाटक, अनुवाद

स्वयं प्रकाश इस 20 जनवरी को 70 साल के हो गए।1969 में पहली कहानी लिखने वाले स्वयं प्रकाश इससे पहले कवितायें लिखते थे और मंचों पर सस्वर काव्य पाठ भी करते थे। यह उनकी रचनाशीलता का स्वर्ण जयंती वर्ष भी है। उनके पिता अजमेर में रहते थे वहीं प्रसिद्ध कथाकार रमेश उपाध्याय की सोहबत में उन्होंने कहानी लिखना प्रारम्भ किया।उनके रचना संस्कारों पर अपने ननिहाल इंदौर के उर्वर वातावरण का भी गहरा असर है जहाँ चंद्रकांत देवताले, होमी दाजी और सी के नायडू जैसे सितारे परिदृश्य में थे। यहाँ उनका बचपन बीता था। बाद में अजमेर से ही उनकी पहली पुस्तक भी प्रकाशित हुई।एक कथाकार के रूप में उनकी विशेषता थी कहानी का जनवादी स्वभाव और कला की ऐसी बारीक बुनावट कि अनुभववाद भी मुँह देखता रह जाए। 'सूरज कब निकलेगा' राजस्थान के मारवाड़ इलाके में 70 के दशक में आई बाढ़ पर लिखी गई कहानी थी जिसे एक अखबारी सूचना की तरह उन्होंने ग्रहण किया और कला के रूप में जिसकी प्रस्तुति आज भी इस तरह चौंकाती है कि पाठक भूल न सके।राजस्थान उनकी कहानियों में बोलता है। उनके देशी पात्र अपने रूप-रंग -आभा में अपने बुनियादी भाषा-संस्कार कभी नहीं भूलते। उनकी कहानी पढ़ने से अधिक सुनने की चीज़ होती है तो उसका कारण यही है कि कहन का जातीय स्वभाव उन्होंने प्रयत्नपूर्वक अर्जित किया है। ऐसा हँसता -खिलखिलाता गद्य कि उसमें छिपी सोद्देश्यता कभी तैरती हुई न दिखाई दे। विचारधारा का ऐसा सटीक प्रयोग कि पाठक को कहानी की परिणति असहज न लगे। यह कौशल हर कहानीकार के पास नहीं होता। स्वयं प्रकाश ने जब कहानियाँ लिखना प्रारम्भ किया था तब हिन्दी कहानी नयी कहानी के अभूतपूर्व उल्लास के बाद कहानी-आन्दोलनों की अराजकता के बोझ से चरमरा रही थी। किसिम-किसिम के आन्दोलनों ने पाठकों को कहानी से दूर कर दिया था। उस दौर में काशीनाथ सिंह, असग़र वजाहत, संजीव, पंकज बिष्ट, उदय प्रकाश, अरुण प्रकाश जैसे कथाकारों के साथ स्वयं प्रकाश ने कहानी को फिर जनवादी तेवर दिए। कहानी मानो सजीव हो उठी और पात्र अपने गाँव-देहात की भाषा बोली में अपने दुःख-दर्द साझा करने लगे। स्वयंप्रकाश इस दौर में मध्य वर्ग की शक्ति और संभावनाओं को देख रहे थे और उसे बखूबी अभिव्यक्त कर रहे थे। इस वर्ग की कमियों-कमजोरियों और छद्म को उघाड़ना उन्हें आता था लेकिन इस वर्ग से उनकी उम्मीद समाप्त नहीं हो गई थी। उनकी कहानियाँ 'तीसरी चिट्ठी' या 'बाबूजीका अंतिम भाषण' भारत के विशाल मध्य वर्ग के प्रति आशा का उजास ही तो हैं।  

उन्होंने राजस्थान में रहते हुए भीनमाल से अपने मित्र मोहन श्रोत्रिय के साथ लघु पत्रिका 'क्यों' का सम्पादन -प्रकाशन किया तो 'फीनिक्स', 'चौबोली' और 'सबका दुश्मन' जैसे नाटक भी लिखे। उनका प्रसिद्ध उपन्यास 'बीच में विनय' भीनमाल के परिवेश पर ही लिखा गया है। इससे पहले वे अपने सैन्यजीवन के अनुभवों पर एक  उपन्यास  'जलते जहाज पर' लिख चुके थे। इधर के वर्षों में उनकी रचनाशीलता में परिवर्तन हुए और  उन्होंने बदल रहे भारतीय समाज को अपने लेखन में देखने समझने की भरपूर कोशिश की। उनका उपन्यास 'ईंधन' भूमंडलीकरण की वृहद् परिघटना का भारतीय समाज पर पड़ रहे प्रभावों का अध्ययन करने वाला पहला  हिन्दी उपन्यास है तो उत्तर आधुनिक हो-हल्ले के बीच कहानी को ठेठ जन-सामान्य तक जोड़ने के प्रयास में उन्होंने 'जंगल का दाह', 'गौरी का गुस्सा', 'बाबूलाल तेली की नाक' और 'कानदाँव' जैसी कहानियाँ लिखीं। 


कहानी संग्रह:-  ( अब तक 9 मौलिक तथा अन्य अनेक चुनिन्दा कहानियों के संग्रह)
1.मात्रा और भार, 1975
2.सूरज कब निकलेगा, 1981
3.आसमाँ कैसे-कैसे, 1982
4.अगली किताब, 1988
5.आयेंगे अच्छे दिन भी, 1991
6.आदमी जात का आदमी, 1994
7.आधार चयन, 1994
8.चर्चित कहानियाँ, 1995
9.अगले जनम, 2002
10.पार्टीशन, 2002
11.दस प्रतिनिधि कहानियाँ, 2003
12.इक्यावन कहानियाँ (दूसरे से छठे संग्रह तक की लगभग सभी कहानियाँ) 2003. 
13.संधान 2006
14.आधी सदी का सफरनामा, 2006
15.छोटू उस्ताद, 2015
उपन्यास- 
1.जलते जहाज पर, 
2.बीच में विनय, 
3.उत्तर जीवन कथा, 
4.ईंधन, 
5.ज्‍योति रथ के सारथी

निबन्ध- 
1.स्वान्त: दुःखाय, 
2.दूसरा पहलू, 
3.रंगशाला में एक दोपहर
4.एक कहानीकार की नोटबुक
5.क्या आप साम्प्रदायिक हैं ?

नाटक- फीनिक्स

रेखाचित्र - हमसफरनामा

सम्मान:-
राजस्थान साहित्य अकादमी पुरस्कार, वनमाली स्मृति पुरस्कार, सुभद्राकुमारी चौहान पुरस्कार, पहल सम्मान, कथाक्रम सम्मान, भवभूति अलंकरण, बाल साहित्य अकादेमी पुरस्कार 'प्यारे भाई रामसहाय' पर।

विशेष :-
चर्चा, सम्बोधन (जनवरी-मार्च 2007), बनास (प्रवेशांक 2008), राग भोपाली, संवेद (अप्रैल 2017), चौपाल (जनवरी-जून 2017) द्वारा समग्र विशेषांक।

विस्तृत सूची एवं परिचय -- संवेद एवं चौपाल के विशेषांकों के परिशिष्ट में।