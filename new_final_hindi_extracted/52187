इश्क़ इन पेरिस

इश्क़ इन पेरिस प्रेम राज द्वारा निर्देशित २०१३ में प्रदर्शित एक हिन्दी फिल्म है।
फिल्म में इश्क़ (प्रीति ज़िंटा) अभिनेत्री है जिसकी मां फ्रांसीसी हैं और पिता भारतीय। वो अपनी मां (इसाबेल अदजानी) के साथ पेरिस में रहती है। उसके माता-पिता में तलाक हो चुका है। इश्क, एक हंसती खेलती मस्तमौला लड़की है। लेकिन उसे शादी से नफ़रत है। इस दौरान एक बार यात्रा के दौरान उसकी मुलाक़ात आकाश (रेहान मल्लिक) से होती है। आकाश एक भरतीय लड़का है जो लंदन में रहता है और उसे भी शादी से नफ़रत है। समान विचारों के साथ इनमें दोस्ती हो जाती है और एक दूसरे के साथ समय बिताने का सिलसीला आरम्भ हो जाता है। दोनों एक दूसरे को मन ही मन चाहने लगते हैं लेकिन आकाश को वापस जाना पड़ता है और वो एक दूसरे से दूर हो जाते हैं।

अपने करीबी दोस्त की शादी में आकाश पेरिस आता है और वहाँ इनका पुनः मिलन होता है। दोनों एक दूसरे के वापस करीब आते हैं और अब उनमें शारीरिक संबंध बन जाता है। आकाश को इशक़ के प्यार का एहसास होता है और वह उसके सामने विवाह का प्रस्ताव रखता है लेकिन अपने माता-पिता के प्यार को ध्यान में रखते हुए इश्क़ इस प्रस्ताव को ठुकरा देती है।

