फ़रीदाबाद

फ़रीदाबाद शहर, दक्षिणी पूर्वी हरियाणा राज्य, पश्चिमोत्तर भारत में स्थित है। सरकार ने इसे राष्ट्रीय राजधानी क्षेत्र घोषित कर दिया है। 15 अगस्त 1979 में यह हरियाणा का 12वां ज़िला बना। आज फ़रीदाबाद अपने उद्योगों के लिए प्रसिद्ध है। समय के साथ यहाँ की आबादी बढ़ती गई और इसका औद्योगिकरण होता गया। अब यहाँ पर अनेक औद्योगिक इकाईयों की स्थापना हो चुकी है। हरियाणा की आय का 60 प्रतिशत हिस्सा फरीदाबाद से ही आता है। यह दिल्ली से मात्र 10 किलोमीटर की दूरी पर स्थित है। सरकार ने इसे राष्ट्रीय राजधानी क्षेत्र घोषित कर दिया है।

फ़रीदाबाद की स्थापना सन 1607 ई. में शेख़ फ़रीद, जहांगीर के खजांची ने बनवाया था। उनका मक़्सद यहाँ से गुजरने वाले राजमार्ग की रक्षा करना था। यह दिल्ली से 25 किलोमीटर दक्षिण में स्थित है। फ़रीद ने यहाँ एक क़िला, एक तालाब तथा एक मस्जिद बनवाई। बाद में यह बल्लभगढ़ के शासक के पास उसकी जागीर के तौर पर रहा। यहाँ के शासकों ने सन 1857 के प्रथम स्वतन्त्रता संग्राम में महत्त्वपूर्ण भाग लिया, जिस कारण से अंग्रेज़ों ने फ़रीदाबाद को अपने अधिकार में ले लिया। सन 1947 में स्वतन्त्रता प्राप्ति के समय फ़रीदाबाद अविकसित क्षेत्र था। देश के विभाजन के बाद पश्चिमी पंजाब व उत्तरी पश्चिमी सीमा प्रांत से विस्थापित परिवार फ़रीदाबाद में आकर बस गए। इन लोगों ने इस नगर में व्यापक स्तर पर उद्योग- धन्धे स्थापित करके इसे औद्योगिक नगरी का गौरव प्रदान किया।

गेहूँ यहाँ की सबसे महत्त्वपूर्ण फ़सल है। अन्य फ़सलों में ज्वार, बाजरा, तिलहन, गन्ना और दलहन शामिल है।

फ़रीदाबाद हरियाणा का सबसे बड़ा शहर और देश का दसवाँ बड़ा औद्योगिक परिसर है। यहाँ के उद्योगों में मशीनी औज़ार, ट्रैक्टर, मोटरसाइकिल, इस्पात ट्यूब, विद्युत चालित करघे से बने उत्पाद और र्सायन व औषधि उत्पाद शामिल हैं।

यह सड़क और रेलमार्ग से दिल्ली से जुड़ा हुआ है। राष्ट्रीय राजमार्ग 2 से पर्यटक आसानी से फरीदाबाद तक पहुंच सकते हैं। सड़क मार्ग के अलावा रेल मार्ग से भी आसानी से फरीदाबाद तक पहुंचा जा सकता है। दिल्ली-मथुरा रेल लाइन पर फरीदाबाद में रेलवे स्टेशन भी बनाया गया है।

फ़रीदाबाद में अग्रवाल कॉलेज, कॅरियर इंस्टिट्यूट ऑफ़ टेक्नोलॉजी ऐंड मैनेजमेंट और नेशनल इंस्टिट्यूट ऑफ़ फ़ाइनेंशियल मैनेजमेंट समेत कई महाविद्यालय हैं।

फ़रीदाबाद पर्यटन का आकर्षक स्थल है। यहाँ आने वाले पर्यटक कहीं भी नीरसता या बोरियत महसूस नहीं करते। वह यहाँ पर शानदार छुट्टियाँ मना सकते हैं और अनेक पर्यटक स्थलों की यात्रा भी कर सकते हैं।

2001 की जनगणना के अनुसार इस शहर की जनसंख्या 10,54,981 है। ज़िले की कुल जनसंख्या 21,93,276 है।
