कापीसा प्रान्त

कापीसा () अफ़्ग़ानिस्तान के ३४ प्रान्तों में से एक है। यह देश के उत्तर-पूर्वी क्षेत्र में स्थित है। कापीसा की राजधानी महमूद-ए-राक़ी () नामक शहर है। इस प्रांत की आबादी ४,०६,२०० है और इसका क्षेत्रफल १,८४२ वर्ग किमी है।

कापीसा का सब से पहला ज़िक्र संस्कृत के प्रसिद्ध वैयाकरण पाणिनि की लिखाइयों में पाँचवी शताब्दी ईसापूर्व से मिलता है। उन्होंने कापीशी नामक नगर की चर्चा की और कहा की यह कापीसा राज्य की राजधानी है। उन्होंने एक कापीशयान नामक मदिरा का भी उल्लेख किया जो कापीसा से आती थी। इस क्षेत्र के हिन्द-यवन (यूनानी) राज्यों के अपोलोदोतस प्रथम (Απολλόδοτος) और यूक्रातीदी (Ευκρατίδης) राजाओं के सिक्कों पर भी कापीसा का "काविशिये" नाम से उल्लेख पाया गया है। महाभारत में इस नगर में दास (गुलाम) रखने की प्रथा का भी वर्णन आता है। यहाँ के अंगूर (कापीशयानी द्राक्ष) और मदिरा (कापीशयानी मधु) का वर्णन कई प्राचीन भारतीय ग्रंथों में मिलता है। यहाँ पर पुरातन वस्तुओं की खोज में कई शीशे के बने मदिरा के बासन और मच्छली के रूप में बने प्याले मिले हैं।

यहाँ के लगभग ४ लाख लोगों में से ८०% ताजिक हैं, जो एक प्रकार की फ़ारसी भाषा बोलते हैं। ८% पश्तो बोलने वाले पश्तून (पठान) लोग हैं। १०% पाशाई भाषा बोलने वाले लोग हैं। हज़ारा और नूरिस्तानी समुदाय के लोग भी यहाँ बसते हैं।

कापीसा के अधिकतर लोग कृषि में जुटे हुए हैं। केसर यहाँ की एक प्रमुख पैदावार है। हर नगर-बस्ती में एक साप्ताहिक मेला लगता है जिसमें व्यापार भी होता है और सामजिक मेल-मिलाप भी। इस प्रांत में अल-बेरुनी विश्विद्यालय (, पोहन्तून अलबिरूनी) भी स्थित है।

