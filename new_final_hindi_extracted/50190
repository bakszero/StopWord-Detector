वॅल्ड

वॅल्ड या वेल्ड () दक्षिणी अफ्रीका के खुले क्षेत्रों को कहते हैं जो काफ़ी हद तक घास व छोटी झाड़ों से ढके हुए मैदानी क्षेत्र हैं। वॅल्ड विशेषकर ज़िम्बाबवे, बोत्सवाना, नामीबिया और दक्षिण अफ़्रीका के कई भागों में वस्तृत है। ऐसे घासदार मैदान लगभग सभीमहाद्वीपों पर भी मिलते हैं: इन्हें उत्तरी अमेरिका में "प्रेरी", यूरेशिया में "स्तॅप" या "स्तॅपी" (steppe), दक्षिण अमेरिका में "पाम्पा" (pampa) और दक्षिणी अफ़्रीका में "वॅल्ड" (veld) कहा जाता है।

आफ़्रीकान्स भाषा में खुले क्षेत्र को 'फ़ल्ड' कहते हैं जो 'veld' लिखा जाता है और अंग्रेज़ी के 'field' (फ़ील्ड) शब्द का सजातीय है - ध्यान दें कि रोमन लिपि का 'v' अक्षर आफ़्रीकान्स, डच और जर्मन भाषाओं में 'फ़' उच्चारित किया जाता है लेकिन उन्हें न बोलने वाले इसे 'व' उच्चारित करते हैं। शुरु में आफ़्रीकान्स बोलने वालों ने जब दक्षिणी अफ़्रीका के घासदार मैदानों को 'veld' लिखना-कहना आरम्भ किया तो आफ़्रीकान्स न बोलने वालों ने उसको 'वॅल्ड' उच्चारित करना शुरु कर दिया और यही उच्चारण आजतक प्रचलित है। 'वॅल्ड' शब्द में 'ऍ' स्वर के उच्चारण पर ध्यान दें - यह 'ए' और 'ऐ' के उच्चारण से अलग है और इन तीनों की तुलना अंग्रेज़ी के 'पैन' (pan, अर्थ: तवा या तवे जैसा बर्तन, 'ऐ' का स्वर), 'पेन' (pain, अर्थ: दर्द, 'ए' का स्वर) और 'पॅन' (pen, अर्थ: क़लम, 'ऍ' का स्वर) से देखी जा सकती है।

