चिंगहई झील

चिंगहई झील (), कोको नूर या कूकूनोर () चीन के चिंगहई प्रान्त में स्थित एक खारे पानी की झील है जो चीन की सबसे बड़ी झील भी है। मंगोल भाषा में 'कोको नूर' का मतलब 'नीली झील' होता है और चीनी भाषा में 'चिंग हई' का अर्थ भी यही है, हालांकि इस झील का मूल नाम मंगोल-भाषा वाला ही था। चिंगहई झील चिंगहई की राजधानी शिनिंग से १०० किमी पश्चिम में तिब्बत के पठार पर ३,२०५ मीटर (१०,५१५ फ़ुट) की ऊँचाई पर एक द्रोणी में स्थित है। तिब्बती लोग इस क्षेत्र को आमदो () बुलाते हैं।

२३ नदियाँ और झरने अपना पानी इस झील में ख़ाली करते हैं, लेकिन इनमें से अधिकतर मौसमी हैं (यानि इनमें पानी साल के केवल कुछ महीनों ही रहता है)। झील का अकार बीसवीं सदी में घटता रहता था लेकिन सन् २००४ के बाद से बढ़ा है। २००४ में इसका क्षेत्रफल ४,१८६ किमी था जो २००७ में फैलकर ४,४८९ किमी हो गया। तीर्थयात्री कभी-कभी इस झील की परिक्रमा करते हैं, जिसमें घोड़े पर ८ से १८ दिन और पैदल १५ से २३ दिन लग जाते हैं।

चिंगहई झील के पश्चिमी भाग में 'झील का ह्रदय महादेव' (तिब्बती में 'म्त्शो स्न्यिन्ग म हा दे वा', ) एक द्वीप है जिसपर कुछ मंदिर और मठ बने हुए हैं। परम्परानुसार इस द्वीप को पहुँचने के लिए किसी नाव का इस्तेमाल नहीं किया जाता था। गर्मियों में इस द्वीप पर रहने वाले इसे छोड़कर नहीं जाते थे और मुख्यभूमि से कोई इसपर आता नहीं था। सर्दियों में झील पर बर्फ़ की मोटी तह जमने पर ही लोग पैदल इस द्वीप से आया-जाया करते थे।

झील के पश्चिमोत्तरी हिस्से में चिड़ियों से भरपूर दो द्वीप हैं, जिनके नाम दानदाओ द्वीप (), यानि 'अण्डों का द्वीप' और हाइशिपि द्वीप (), यानि 'जलकौवों का द्वीप' हैं। हाइशिपि द्वीप दानदाओ द्वीप से चार गुना बड़ा है।

