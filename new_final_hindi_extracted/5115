आयोटा कराइनी तारा

आयोटा कराइनी, जिसका बायर नामांकन भी यही नाम (ι Car या ι Carinae) है, कराइना तारामंडल का एक तारा है। इसका पृथ्वी से देखा गया औसत सापेक्ष कांतिमान (यानि चमक का मैग्निट्यूड) २.२५ है और यह पृथ्वी से ६९० प्रकाश-वर्ष की दूरी पर स्थित है। यह पृथ्वी से दिखने वाले तारों में से ६८वाँ सब से रोशन तारा भी है।

आयोटा कराइनी को "ऐस्पिडिस्की" (Aspidiske) और "स्क्यूटुलम" (Scutulum) भी कहा जाता है। यह दोनों लातिनी भाषा के शब्द हैं और इन दोनों का अर्थ "(छोटी) ढाल" है। इसे कभी-कभी "ट्यूरेज़" (Turais) भी कहते हैं, जो अरबी शब्द "तूराइस" (, अर्थ: छोटी ढाल) से लिया गया है।

आयोटा कराइनी एक A8 Ib या F0 श्रेणी का पीला-सफ़ेद महादानव तारा है। यह एक परिवर्ती तारा है जिसकी चमक कुछ हद तक कम-ज़्यादा होती रहती है।

