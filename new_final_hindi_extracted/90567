प्रिन्टेड सर्किट बोर्ड

एलेक्ट्रॉनिकी के सन्दर्भ में मुद्रित परिपथ बोर्ड या प्रिन्टेड सर्किट बोर्ड या पीसीबी एक विद्युत अवयव है जो एलेक्ट्रानिक अवयवों को आधार/आश्रय प्रदान करने के लिये तथा इन्हें आपस में सुचालक मार्गों के माध्यम से जोड़ने के लिये उपयोग में लाया जाता है। यह एक कुचालक आधार (सबस्ट्रेट) के ऊपर ताँबा (कॉपर) की पतली पन्नी ढ़ले बोर्ड से सुविचारित ढ़ंग से कॉपर को हटाकर (इच करके) बनाया जाता है।

पीसीबी की विशेषता है कि यह मजबूत, सस्ता और अत्यन्त विश्वसनीय होता है। ये भारी मात्रा में एलेक्ट्रॉनिक परिपथों के उत्पादन के लिये सर्वथा उपयुक्त होते हैं।

मुद्रित परिपथ बोर्ड एक पतला बोर्ड होता है जिस पर किसी परिपथ के अवयवों को लगाने के लिए छेद बने होते हैं तथा इन अवयवों को दूसरे अवयवों से जोड़ने के लिए कॉपर के पथ (ट्रैक) बने होते हैं। बोर्ड स्वयं किसी अचालक पदार्थ का बना होता है। पीसीबी एक-साइड वाली हो सकती है, दो साइड वाली हो सकती है या अनेकों साइड वाली भी होती है। दो या अधिक साइड वाले बोर्ड के विभिन्न तलों (साइड) के ट्रैक किसी दूसरे तल में जाने के लिए प्लेटेड-थ्रू-छेदों द्वारा जोड़े जाते हैं जिन्हें वाया (via) कहते हैं।

आजकल जटिल पीसीबी की डिजाइन के लिए बहुत से प्रोग्राम (निःशुल्क या सशुल्क) उपलब्ध हैं।

पीसीबी का आविष्कार आस्ट्रिया के इंजीनियर पॉल इस्लर (Paul Eisler) ने सन् १९३६ में किया जब वे इंग्लैण्ड में काम कर रहे थे।





