दारचा

दारचा (ऊँचाई 3360 मी) हिमाचल प्रदेश के लाहौल-स्पीति जिले में भागा नदी के किनारे एक छोटा सा गाँव है. यह हिमाचल प्रदेश का सबसे उत्तरी गाँव है. मनाली लेह राजमार्ग दारचा से होकर गुजरता है. 
2001 की जनगणना के अनुसार, दारचा में कुल 65 घर है. जनसंख्या 298 है जिनमे से 152 पुरुष और 146 महिलाएं हैं. 10+2 की पढाई के लिए गाँव में एक स्कूल है, एक स्वास्थ्य केंद्र है. पेयजल, टेलीफोन और बिजली की सुविधाएं भी दारचा में हैं. 
मनाली और लेह के बीच चलने वाली कुछ बसें दारचा में रात को रूकती हैं. यात्री तम्बुओं में सोते हैं. तम्बुओं में खाना और बिस्तर मिलते हैं. पुलिस चेक पोस्ट पर यहाँ से गुजरने वाली हर गाड़ी को रुकना पड़ता है और वहां रखे रजिस्टर में जरुरी सूचनाएं भरनी पड़ती हैं. इसके अलावा दारचा सुप्रसिद्ध पदुम दारचा ट्रेक का समापन स्थान भी है. दारचा और पदुम के बीच सड़क निर्माण का कार्य जारी है. 
