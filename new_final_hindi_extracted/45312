एरणाकुलम जिला

एरणाकुलम जिला (वैकल्पिक वर्तनी: अर्नाकुलम जिला, एर्नाकुलम जिला; मलयालम: എറണാകുളം ജില്ല), भारत के राज्य केरल का एक जिला है। इसका मुख्यालय एर्नाकुलम या अर्नाकुलम है। इसका क्षेत्रफल 2407 वर्ग किमी और 2001 की भारत की जनगणना के अनुसार इसकी जनसंख्या 3105798 है। यह भारत में सबसे ज्यादा साक्षर जिला है जहाँ साक्षरता दर शत प्रतिशत है।

ग्रेटर कोचीन नामक केरल का सबसे बड़ा महानगरीय क्षेत्र इसी जिले का हिस्सा है। यह केरल का सबसे अधिक राजस्व अर्जित करने वाला जिला भी है और इसे केरल की अर्थिक राजधानी भी कहा जाता है। 

यह उत्तर में त्रिसूर, पूर्व में इदुक्की, दक्षिण में आलप्पुष़ा और कोट्टयम जिलों और पश्चिम में अरब सागर से घिरा है। मलयालम यहाँ की प्रमुख भाषा है जबकि अंग्रेजी, तमिल और हिन्दी भी बोली और समझी जाती हैं।
एरणाकुलम नाम का उद्भव तमिल शब्द "एरायाणर्कुलम" शब्द से हुआ है जिसका अर्थ शिव का निवास है। 
