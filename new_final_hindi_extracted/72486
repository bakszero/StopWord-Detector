हक्कानी नेटवर्क

हक्कानी नेटवर्क, अफगानिस्तान में आतंकवादी गतिविधियाँ चलाने वाला छापामार समूह है जो वर्तमान समय (२०१६) में अमेरिका के नेतृत्व वाले नाटो सैनिकों को तथा अफगानिस्तान सरकार को निशाना बनाता है। यह समूह अफगानिस्तान में कार्यरत है और इसका आधार भी अफगानिस्तान में है। किन्तु ऐसा आरोप है कि इसको पाकिस्तान की आई एस आई से भी सहायता मिलती है। हक्कानी नेटवर्क पर पूर्वी अफगानिस्तान और राजधानी काबुल में कई बम धमाके करने का भी आरोप है.

हक्कानी नेटवर्क को एक समय अमरीकी खुफिया एजेंसी सीआईए का समर्थन प्राप्त था जब वो पूर्व सोवियत संघ के विरुद्धखि लड़ रहा था। किन्तु इसके बाद में ये बड़ा पश्चिम-विरोधी गुट बनकर उभरा। हक्कानी नेटवर्क पर आरोप है कि अफगानिस्तान में सरकारी, भारतीय और पश्चिमी देशों के ठिकानों पर उसने कई बड़े हमले किए हैं। पाकिस्तानी अधिकारी हक्कानी नेटवर्क को मुख्यतः अफगान चरमपंथी गुट बताते हैं, लेकिन इसकी जड़ें पाकिस्तान के अंदर तक फैली हैं। हमेशा से अटकलें लगती रही हैं कि पाकिस्तानी सुरक्षा तंत्र में कुछ लोगों में इसकी खास पैठ है।
अमरीका काफी समय से इस चरमपंथी संगठन को एक खतरे के तौर पर पेश करता रहा है और आरोप लगाता रहा है कि इसके अल-कायदा और तालिबान जैसे संगठनों से संबंध हैं। अमरीका पाकिस्तान पर दबाव बनाता आया है कि इस संगठन की गतिविधियों पर काबू पाया जाए।

