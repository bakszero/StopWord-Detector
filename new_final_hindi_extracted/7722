ईश्वरी प्रसाद गुप्ता

ईश्वरी प्रसाद गुप्ता (जन्म : 5 फ़रवरी 1931, आरा, बिहार) 1958 बैच के अवकाशप्राप्त प्रशासनिक अधिकारी है जो भारत सरकार के गृह मंत्रालय में संयुक्त सचिव,त्रिपुरा के मुख्य सचिव एवं अंडमान निकोबार द्वीप समूह के उपराज्यपाल पद पर रह चुके हैं। 

सरल एवं ईमानदार अधिकारियों में से एक गुप्ता जी समय-समय पर प्रशासनिक विषयों पर अपनी बेवाक राय समाचार पत्रों में पद पर रहते हुए भी व्यक्त करते रहे हैं। इस समय वे सपत्नीक अपने छोटे पुत्र विनोदकुमार गुप्ता के परिवार के साथ गुलमोहर इंक्लेव नई दिल्ली के एक साधारण से डी०डी०ए० फ्लैट में रह रहे हैं। 
ईश्वरी प्रसाद गुप्ता का जन्म आरा, बिहार में ५ फ़रवरी १९३१ को बिश्वनाथ गुप्ता और जानकी देवी के यहाँ हुआ था। बचपन से ही मेधावी छात्र होने के नाते प्रारम्भिक विद्यालय से लेकर महाविद्यालय तक की समस्त परीक्षायें आद्योपान्त प्रथम श्रेणी में उत्तीर्ण करते हुए मात्र बीस वर्ष की आयु में सन् १९५१ में पटना साइंस कालेज (वर्तमान पटना विश्वविद्यालय) से सर्वोच्च अंकों के साथ स्वर्ण पदक प्राप्त करते हुए गणित में एम०एससी० की स्नातकोत्तर उपाधि ग्रहण कर ली थी।

यही नहीं, उन्होंने भारतीय प्रशासनिक सेवा से अवकाश ग्रहण करने के पश्चात दिल्ली विश्वविद्यालय से एलएल०बी० भी किया। अपने सम्पूर्ण जीवन में स्वामी विवेकानन्द के कर्मयोग को उन्होंने ऐसा आत्मसात किया कि व्यर्थ की यशलिप्सा की ओर उनका कभी ध्यान ही नहीं गया।

गुप्ता जी ने सन् १९५८ में मणिपुर-त्रिपुरा कैडर से आई०ए०एस० किया और १९६९ तक अरुणाचल प्रदेश में डिप्टी कमिश्नर व सेक्रेटरी जैसे पदों पर कार्य किया। सन् १९६९ में उन्हें त्रिपुरा का मुख्य सचिव बनाया गया। बीच-बीच में कुछ समय के लिये भारत की केन्द्र सरकार में प्रतिनियुक्तियों को छोडकर उनका र्अधिकांश कार्यकाल पूर्वोत्तर राज्यों की प्रशासनिक सेवा में ही बीता।


३३ वर्षों तक विभिन्न पदों पर रहने के बाद सन् १९९६ में उन्होंने २३ दिसम्बर को अंडमान और निकोबार द्वीप समूह के उप राज्यपाल पद की शपथ ग्रहण की और लगभग साढे चार वर्षों तक उप राज्यपाल के गरिमामय पद पर रहकर २५ मई २००१ को ससम्मान सेवामुक्त हुए।

अभी हाल ही में उन्हें बांग्लादेश की प्रधानमंत्री शेख हसीना ने २७ मार्च २०१२ को अपने देश की राजधानी ढाका बुलाकर सम्मानित किया। इस अवसर पर बोलते हुए शेख हसीना ने ईश्वरी प्रसाद गुप्ता सहित उन तमाम अन्य सम्मानित हस्तियों का आभार व्यक्त किया जिन्होंने बांग्लादेश मुक्ति युद्ध में सहयोग दिया।.

वैसे तो उन्होंने समय-समय पर प्रशासनिक विषयों पर अपने बहुमूल्य विचार व्यक्त किये जो कहीं न कहीं प्रकाशित होते रहे किन्तु स्वभाव से संकोची वृत्ति के कारण उन्होंने उन्हें कभी विधिवत सहेज कर नहीं रक्खा फिर भी जो कुछ उनके बच्चों ने बचाकर रख लिया उसके अनुसार उनके कुछ प्रकाशित अंग्रेजी के लेख इस प्रकार हैं:



