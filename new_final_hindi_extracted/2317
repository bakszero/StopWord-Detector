ज़ुन्गारिया

ज़ुन्गारिया () मध्य एशिया का एक ऐतिहासिक क्षेत्र है जिसमें चीन द्वारा नियंत्रित शिनजियांग प्रांत का उत्तरी भाग, मंगोलिया का कुछ पश्चिमी अंश और काज़ाख़स्तान का थोड़ा पूर्वी हिस्सा शामिल है। कुल मिलकर ऐतिहासिक ज़ुन्गारिया का क्षेत्रफल लगभग ७,७७,००० वर्ग किमी है।

शिनजियांग को तियान शान की पर्वत शृंखला दो भागों में बांटती है - उत्तरी भाग ज़ुन्गारिया है, जबकि उस से दक्षिण में तारिम द्रोणी आती है। हालांकि दोनों ही क्षेत्रों में जल की कमी है, फिर भी तारिम इलाक़ा अधिक शुष्क है। लेकिन जहाँ तियान शान के पहाड़ सर्दियों में साइबेरिया से आने वाली ठंडी ध्रुवीय हवाओं को तारिम द्रोणी में आने से रोक देते हैं वहाँ यह हवाएँ ज़ुन्गारिया में बहुत सर्दी पैदा करती हैं।

