स्वाज़ीलैण्ड

स्वाज़ीलैण्ड, आधिकारिक नाम किंगडम ऑफ़ स्वाज़ीलैण्ड (अंग्रेज़ी: Kingdom of Swaziland), दक्षिणी अफ्रीका में स्थित एक सम्प्रभु देश है। पूर्व की ओर मोजाम्बिक, व उत्तर, पश्चिम तथा दक्षिण की ओर दक्षिण अफ्रीका इस स्थल-रुद्ध देश के पड़ोसी हैं।

स्वाज़ीलैण्ड अफ्रीका के सबसे छोटे देशों में से एक है — इसकी अधिकतम लम्बाई (उत्तर से दक्षिण) 200 कि. मी. व अधिकतम चौड़ाई (पूर्व से पश्चिम) 130 कि. मी. है। छोटे आकार के बावजूद इस देश की जलवायु व स्थलाकृति विविध है — कहीं शीतल व पर्वतमय पठार, तो कहीं उष्ण व शुष्क मैदान | जनसंख्या मुख्यतः नृजातीय स्वाज़ियों की है, जिनकी मातृभाषा स्वाज़ी है। उन्होंने इस साम्राज्य की स्थापना ग्वाने तृतीय के नेतृत्व में अट्ठारहवीं शताब्दी के मध्य में की; वर्तमान सीमाओं का निर्धारण वर्ष 1881 में किया गया। 1903 से 1967 तक स्वाज़ीलैण्ड एक ब्रितानी संरक्षित राज्य था। 6 सितम्बर 1968 को इस देश ने पुनः स्वतंत्रता प्राप्त की।

स्वाज़ीलैण्ड एक पूर्ण राज-तंत्र है, जिसके वर्तमान शासक राजा म्स्वाति तृतीय हैं। वे राष्ट्राध्यक्ष भी हैं, तथा देश के प्रधानमन्त्री सहित संसद के दोनों सदनों के कई प्रतिनिधियों की नियुक्ति भी करते हैं। संसद के निचले सदन में बहुमत निर्धारित करने के लिए हर 5 वर्षों में चुनाव आयोजित होते हैं। देश का वर्तमान संविधान 2005 में अपनाया गया।

स्वाज़ीलैण्ड एक लघु अर्थव्यवस्था का विकासशील देश है। प्रति व्यक्ति सकल घरेलू उत्पाद 7917 डॉलर होने के कारण, स्वाज़ीलैण्ड को अंतर्राष्ट्रीय मुद्रा कोष द्वारा निम्नतर-मध्यम आय वाले देश के रूप में वर्गीकृत किया गया है। इस देश का मुख्य स्थानीय व्यापारिक साझेदार दक्षिण अफ्रीका है। स्वाज़ीलैण्ड की मुद्रा, लीलांगिनी, दक्षिण अफ्रीका की मुद्रा रैंड के अनुसार आंकी जाती है। इसके प्रमुख ग़ैर-अफ़्रीकी व्यापारिक साझेदार संयुक्त राज्य अमेरिका एवं यूरोपीय संघ हैं। देश के रोज़गार का अधिकांश भाग कृषि एवं विनिर्माण के क्षेत्रों से आता है। स्वाज़ीलैण्ड दक्षिण अफ्रीकी विकास समुदाय, अफ्रीकी संघ तथा राष्ट्रमण्डल देशों का सदस्य है।

स्वाज़ी आबादी घोर स्वास्थ्य समस्याओं से जूझ रही है— एड्स और तपेदिक जैसी बीमारियाँ गंभीर चुनौतियाँ हैं। वर्ष 2013 के प्राक्कलन अनुसार स्वाज़ीलैण्ड में अनुमानित जीवन प्रत्याशा 50 साल है। स्वाज़ीलैण्ड की जनता काफी युवा है; आबादी की मध्यिका आयु 20.5 वर्ष है तथा जनसंख्या का 37.4 प्रतिशत 14 वर्ष या उससे काम आयु का है।

स्वाज़ीलैण्ड अपनी संस्कृति के लिए प्रसिद्ध है। अगस्त/सितम्बर में आयोजित उम्हलांगा समारोह, और दिसंबर/जनवरी में आयोजित इंक्वाला राजकीय संस्कार, राष्ट्र के सबसे महत्त्वपूर्ण समारोह हैं। 
