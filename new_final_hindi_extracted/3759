अरहई झील

अरहई या अर झील () दक्षिण-पश्चिमी चीन के युन्नान प्रांत में स्थित एक पहाड़ी झील है।

अरहई के नाम का मतलब 'कान (के आकार का) समुद्र' होता है क्योंकि यहाँ के निवासियों को यह इसी आकार की प्रतीत होती थी। ध्यान दें कि 'हई' का मतलब 'झील' होता है (उदाहरण: चिंगहई झील) इसलिए औपचारिक रूप से इसे 'अरहई' या 'अर झील' कहा जाता है न कि 'अरहई झील'। पुराने ज़माने में इस झील को येयूज़े झील और कुनमिंग झील भी बुलाया जाता था।

अर झील का क्षेत्रफल २५० वर्ग किमी है। इसका विस्तार उत्तर-दक्षिण दिशा में ४० किमी और पूर्व-पश्चिम दिशा में ८ किमी है। दिआंची झील के बाद यह चीन की दूसरी सबसे बड़ी पहाड़ी झील है। अर झील चांगशान की पहाड़ी शृंखला और दाली शहर से लगती है। इस झील में उत्तर से मिजू नदी और मीत्सी नदी और पूर्व से बोलोऊ नदी पानी लाती हैं। दक्षिण से यान्गबी नदी इस से पानी ले जाती है और आगे जाकर लान्तसांग नदी से मिलती है (जिसका नाम आगे चलकर मीकांग नदी है)। दाली शहर भी इसी झील के किनारे स्थित है।

अरहई स्थानीय बइ लोगों के लिए खाने का स्रोत है और वे अपने मछली पकड़ने के दिचास्प तरीके के लिए जाने जाते हैं। यह बड़े पक्षियों को मछली पकड़ना सिखाते हैं। इनकी गर्दनों में एक छल्ली डाली जाती है जो उन्हें आसानी से सांस तो लेने देती है लेकिन उन्हें मछली निग़लने नहीं देती। नानझाओ राज्य के ज़माने में यह झील एक शाही हिरण उद्यान का हिस्सा हुआ करती थी।

