हाइल प्रान्त

हाइल प्रान्त, जिसे अरबी में मिन्तक़ाह​ हाइल () कहते हैं, सउदी अरब के उत्तरी भाग में स्थित एक प्रान्त है। यह सउदी अरब के नज्द क्षेत्र में आता है और इसके उत्तर में अन-नफ़ूद का महान रेगिस्तान है।

हाइल प्रान्त के इलाक़े में हज़ारों साल से लोग बस रहें हैं। यहाँ बहुत सी पुरातन स्थल हैं और ऐसी लिपियों में लिखाईयाँ मिली हैं जिन्हें इतिहासकार सभी समझ नहीं पाए हैं।

सउद राजवंश, जिसके नाम पर पूरे देश का नाम 'सउदी अरब' पड़ा है, सन् १७४४ से पूरे अरबी प्रायद्वीप पर अपना क़ब्ज़ा बनाने की कोशिश कर रहा था। हाइल क्षेत्र को उस समय 'जबल शम्मार' (, अर्थ:शम्मार पहाड़ियाँ) कहा जाता था और यहाँ शम्मार क़बीलों का ज़ोर था। १७७९ में सउदी जबल शम्मार क्षेत्र में पहुँच गए और यहाँ के नख़लिस्तानी (ओएसिस) क्षेत्रों पर नियंत्रण कर लिया, जिनमें से हाइल शहर एक था। कुछ शम्मारी तो भागकर पास के महान नफ़ूद रेगिस्तान में छुप गए, जबकि कुछ ने सउदियों की अधीनता स्वीकार ली। आगे चलकर यहाँ से सउदी नियंत्रण हट गया और 'रशीद' परिवार का क़ब्ज़ा हो गया, जो सउदियों के कट्टर दुश्मन थे। अंत में १९२१ में ही जाकर यहाँ स्थाई सउदी नियंत्रण हुआ और यह क्षेत्र सउदी अरब का हिस्सा बना।

हाइल प्रान्त में कृषि मुख्य व्यवसाय है। यहाँ पारंपरिक रूप से अनाज और खजूर उगाए जाते हैं। सरकार ने यहाँ सिंचाई का प्रबंध किया है जिस से अब अन्य चीज़ें भी उगाई जाती हैं, जैसे कि फल और ज़ैतून (ओलिव)।

