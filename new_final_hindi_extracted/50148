पर्यावरण डाइजेस्‍ट

पर्यावरण डाइजेस्‍ट. हिन्दी की एक विज्ञान पत्रिका है।
पत्रिका-परिचय : पर्यावरण डाइजेस्ट 

पर्यावरण पर भारत की पहली राष्ट्रीय हिंदी मासिक

पर्यावरण और उससे जुडे पहलुआें को लेकर निकलने वाली पत्रिका बिरली हैं, जो लगातार प्रकाशित भी हो रही है तथा लोक चेतना का संवाहक बनकर अपने सामाजिक दायित्व का निर्वहन भी करती हैं। पिछले दो-तीन दशकों के इतिहास को देखें तो ऐसी पत्रिकाएं दो-चार ही देखने को मिलेंगी। इनमे प्रमुखता से पर्यावरण डाइजेस्ट का नाम उभरकर सामने आता है। पर्यावरण डाइजेस्ट एक अव्यावसायिक कार्य होकर सामाजिक दायित्व के बोध से संचालित है।
पिछले तीन दशकों से प्रकाशित हो रही मासिक पत्रिका पर्यावरण डाइजेस्ट ने पर्यावरण के प्रश्नों को मनुष्य और उसके सरोकारों से जोडते हुए मानव और प्रकृति के प्रेमपूर्ण रिश्तों में सामन्जस्य बैठाने की भरपूर कोशिश की है। आम लोगों को जागरुक, सचेत और सूचना सम्पन्न बनाने के लिए पर्यावरण डाइजेस्ट गंभीरता और संवेदनशीलता के साथ गुणवत्तापूर्ण सामग्री प्रकाशित कर रही है।
मध्यप्रदेश के रतलाम शहर से जनवरी 1987 से सतत् प्रकाशित हो रही मासिक पर्यावरण डाइजेस्ट ने बेहद सीमित संसाधनों और प्रबल इच्छाशक्ति के बलबूते तीस बरसों का लम्बा सफर तय किया है। हिन्दी पत्रकारिता में पर्यावरण डाइजेस्ट ने एक नई परम्परा कायम कर अपना विशिष्ट स्थान बनाया है। पत्रिका ने क्षेत्रीय होते हुए भी राष्ट्रीय स्तर को छुआ है। मध्यप्रदेश के पत्रकारिता इतिहास में पर्यावरण पत्रकारिता के आगाज का श्रेय इस पत्रिका के नाम लिखा जा सकता है।
पर्यावरण के जिस विचार को मुश्किल समझा जाता है, पत्रिका उसका सरलीकरण करने में सफल हुई है। इसमें आलेखों की सारगर्भिता, सरलता, संक्षिप्तता और भाषा की प्रवाहमयता अपने आप में अनूठी है। प्रकृति और मानवीय सरोकार से ओतप्रोत पत्रिका की प्रतिबद्धता हर वक्त पाठकों के प्रति रही है।
युग मनीषी साहित्यकार डॉ॰ शिवमंगलसिंह सुमन ने अपनी टिप्पणी में लिखा था कि पर्यावरण डाइजेस्ट के संपादक खुशालसिंह पुरोहित के संपादन में पत्रिका नैरन्तर्य के साथ ही स्तरीयता के मानक को बनाए रख सकी है, जो आज के समय को देखते हुए मूल्य आधारित पत्रकारिता का द्योतक है।
गौरतलब है कि पर्यावरण पत्रकारिता के क्षेत्र में अभूतपूर्व योगदान के लिए डॉ॰ खुशालसिंह पुरोहित को राष्ट्रीय पर्यावरण सेवा सम्मान, पर्यावरण रत्न सम्मान, राष्ट्र गौरव सम्मान, पर्यावरण मित्र सम्मान और वरिष्ठ पत्रकार सम्मान सहित राज्य एवं राष्ट्रीय स्तर पर अनेक पुरस्कारों से सम्मानित किया जा चुका है। प्रकृति और मानवीय संबंधों की अभिव्यक्तियों से ओतप्रोत यह पत्रिका पर्यावरण की असंख्य सूचनाआें , जानकारियों से भरी हुई है, जो आंखे खोलने के लिए ही नहीं बल्कि दुनिया के पर्यावरण की सही स्थिति से अवगत कराते हुए आमजन को भागीदारी के लिये उकसाती है। पर्यावरण डाइजेस्ट की विशेषता है कि इसमें समाचार, विचार और दृष्टिकोण का समन्वय है जो पत्रिका की पठनीयता को बढ़ाता है। समसामयिक मुद्दों ऊर्जा, स्वास्थ्य, रहन-सहन, वन्य जीवन, स्थायी विकास, प्रौद्योगिकी जैसे मुद्दों से जुड़ी वैचारिक सामग्री के प्रचार-प्रसार में पत्रिका अग्रणी रही है। पर्यावरणीय वैचारिक प्रचार-प्रसार की सफलता के लिए यह जरुरी है कि सच्चे मायनों में जनजागृति और लोक शिक्षा से जन्मा और जगा स्वयंसेवी समझदार प्रयास हो। आज मानवीय असंवेदनशीलता और प्रकृति के प्रति आदरभाव में कमी आने से पर्यावरण के लिए गंभीर खतरा उत्पन्न हो गया है | इस खतरे के प्रति सचेत करते हुए पर्यावरण डाइजेस्ट जैसी समर्पित पत्रिका पर्यावरण जागरूकता लाने में उल्लेखनीय योगदान दे रही है | पर्यावरण संतुलन के मार्ग को प्रशस्त करने वाली पर्यावरण डाइजेस्ट केवल पत्रिका ही नहीं अपितु जन चेतना का एक सशक्त अभियान है | पर्यावरण डाइजेस्ट पत्रिका देखने के लिए http//paryavaran-digest.blogspot.com पर जाये |
</ref> 
</ref> 
</ref> 
