लको बोदरा

पंडित गुरु कोल लको बोदरा हो भाषा के साहित्यकार थे। उनका स्थान हो भाषा-साहित्य में कोल गुरु लको बोदरा का वही स्थान है जो संताली भाषा में रघुनाथ मुर्मू का है। उन्होंने १९४० के दशक में हो भाषा के लिए वारंग क्षिति नामक लिपि की खोज करी व उसे प्रचलित करा।

पंडित लको बोदरा का जन्म १९ सितम्बर १९१९ में झारखंड राज्य के पश्चिमी सिंहभूम ज़िले के खुतपानी ब्लॉक में स्थित पासेया गाँव में पिता लेबेया बोदरा और माता जानो कुई के धार्मिक परिवार में हुआ। उनकी आरम्भिक शिक्षा बचोम हातु प्राथमिक विद्यालय में हुई और उसके बाद उन्होंने पुरुएया प्राथमिक विद्यालय में भर्ती ली। इसके पश्चात ८वीं कक्षा में उन्हें चक्रधरपुर में अपने मामाजी के घर भेजा गया जहाँ उन्होंने ग्रामर हाई स्कूल में ९वीं कक्षा में दाख़िला लिया। इसके बाद उन्होंने चाईबासा में ज़िला उच्च विद्यालय में भर्ती होकर १०वीं की परीक्षाएँ उत्तीर्ण करीं। इसके बाद उन्होंने जयपाल सिंह की साहयता से पंजाब के जलंधर शहर के कॉलेज से होम्योपैथी में डिग्री करी। 29 जून 1986 में उन्होंने अपना देह त्याग दिया।

लको बोदरा ने चालीस के दशक में हो भाषा की लिपि ‘वारंग क्षिति’ का खोज किया और उसके प्रचार-प्रसार के लिए ‘आदि संस्कृति एवं विज्ञान शोध संस्थान’ (एटेए तुर्तुड. पिटीका अखाड़ा) की स्थापना भी की। यह संस्थान आज भी हो भाषा-साहित्य के विकास में संलग्न है। वारंग क्षिति में उन्होंने ‘हो’ भाषा का एक वृहद् शब्दकोश भी तैयार किया जो अप्रकाशित है।


