सत्यव्रत

सत्यव्रत भारतीय पौराणिक इतिहास के एक राजा का नाम है।  इक्ष्वाकु वंश के इस राजा को त्रिशंकु के नाम से भी जाना जाता है। त्रिशंकु की कथा वाल्मीकि रामायण के बाल कांड में आती है। त्रिशंकु का नाम त्रिशंकु सदन के संधर्भ में लिया जाता है।

राजा पृथु के पुत्र सत्यव्रत सूर्यवंशी कुल के प्रख्यात राजा थे। इस नाते से  वह राजा रामचंद्र के पूर्वज है। जब सत्यव्रत वृद्ध अवस्था की ओर बढ़ने लगे  तब उन्होंने अपना राजपाट अपने पुत्र राजा हरिश्चन्द्र को सौंप दिया। उन्होंने अपने सभी ऐश्वर्य त्याग कर स्वर्ग की ओर प्रस्थान करने का निश्चय किया। यद्यपि उनके जीवन और पुरुषार्थ के अनुरूप वह स्वर्ग के योग्य थे , परंतु उनकी इच्छा थी की वह स्वर्ग सह-शरीर प्राप्त करें। उन्होंने इस आश्चर्यजनक काम को करने के लिए महर्षि वशिष्ठ को पुकारा | महर्षि ने इस अप्राकृतिक कर्म को करने से मना कर दिया। इसके पश्चात सत्यव्रत ने वशिष्ठ के ज्येष्ठ पुत्र शक्ति मुनि से यह आग्रह किया। सत्यव्रत ने शक्ति को धन, संपत्ति एवं अन्य सुखों से लोभित करने का प्रयास किया , जिसके पश्चात शक्ति को क्रोध आया और उन्होंने सत्यव्रत को शाप दिया की वह त्रिशंकु रूप में हो जाए |

त्रिशंकु रूप में होने के पश्चात सत्यव्रत अयोध्या त्याग दिया और वनों में भटकने लगे। इसी दौरान उनकी भेट विश्वामित्र से हुई, जिन्होंने उनकी व्यथा को सुना और स्वीकार किया। विश्वामित्र जो की वशिष्ठ के स्वाभाविक शत्रु थे , उन्होंने सत्यव्रत को इंद्रलोक पहुचाने का निर्णय लिया।

विश्वामित्र के यज्ञ के प्रताप से त्रिशंकु आकाश में उठने लगा। त्रिशंकु के स्वर्ग में पहुचने पर सभी देवता सहम गए। ऐसा अप्राकृतिक कृत्य देखकर उन्होंने तुरंत विरोध किया और त्रिशंकु को स्वर्ग में प्रवेश करने की अनुमति नहीं दी। जिसके पश्चात त्रिशंकु दुबारा धरती की ओर गिरने लगा।

इससे कुपित हुए विश्वामित्र ने त्रिशंकु को पुनः ऊपर की ओर धकेल दिया जिससे वह उल्टा होकर स्वर्ग और पृथ्वी के बीच में लटक गया। विश्वामित्र ने एक समानांतर स्वर्ग को रचने का प्रयास किया। दक्षिण दिशा में स्तिथ इस स्वर्ग का राजा त्रिशंकु होगा ऐसा निश्चय कर उन्होंने त्रिशंकु को सह-शरीर उस स्वर्ग में भेजना प्रारम्भ किया।

देवताओं ने इस कृत्य को रोकने के लिए विश्वामित्र से आग्रह किया। परंतु वचन से बंधे हुए विश्वामित्र को कोई उपाय निकलना ही था। उन्होंने दक्षिणा दिशा में त्रिशंकु स्वर्ग निर्मित किया। त्रिशंकु स्वर्ग इंद्र के स्वर्ग के अधीन होगा ऐसा मानकर उन्होंने त्रिशंकु को उसका स्वामी बना दिया। अनन्त काल उल्टा लटके रहने का दुर्भाग्य त्रिशंकु को इसके साथ मिला।

दक्षिण दिशा में स्तिथ नक्षत्रों के एक समूह को त्रिशंकु का कहा जाता है। इस समूह में तीन शंकु है। यह तीनो शंकु विपरीत है। सीधा देखने पर यह क्रिस्चियन क्रॉस जैसे प्रतीत होते हैं। खगोल विद्या में इस समूह के मुख्य क्रॉस को साउदर्न क्रक्स भी कहा जाता है।

प्राचीन वंशावली‎
