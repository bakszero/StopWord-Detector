सतपुरा राष्ट्रीय उद्यान

सतपुरा राष्ट्रीय उद्यान भारत के मध्य प्रदेश राज्य के अंतर्गत होशंगाबाद ज़िले में स्थित है। यह ५२४ वर्ग कि॰मी॰ के क्षेत्र में फैला हुआ है। अपने आसपास बोरी और Panchmarhi अभयारण्य के साथ, यह १,४२७ वर्ग कि॰मी॰ का अद्वितीय मध्य भारतीय पार्वत्य देश (highland) पारिस्थितिकी तंत्र प्रदान करता है। यह १९८१ में स्थापित किया गया था। राष्ट्रीय पार्क का इलाका अत्यंत दुर्गम है और इसके अंतर्गत बलुआ पत्थर चोटियों, संकीर्ण घाटियों, नालों और घने जंगलों के इलाके हैं। इस इलाके की औसतन ऊँचाई ३०० से १३५२ मीटर है। इस उद्यान में १,४०० मीटर ऊँची धूपगढ़ शिखर भी है और सपाट मैदान भी हैं। राष्ट्रीय पार्क से निकटतम शहर पचमढ़ी है और निकटतम रेलवे स्टेशन पिपरिया है जो ५५ किलोमीटर दूर है। राज्य की राजधानी भोपाल की दूरी २१० किलोमीटर है। 
सतपुरा राष्ट्रीय उद्यान, एक अद्वितीय पारिस्थितिकी तंत्र का हिस्सा होने के नाते, जैव विविधता में बहुत समृद्ध है। यहां जानवरों में बाघ, तेंदुआ, सांभर, चीतल, भेडकी, नीलगाय, चौसिंगा, चिंकारा, गौर, जंगली सुअर, जंगली कुत्ता, भालू, काला हिरण, लोमड़ी, साही, उड़न गिलहरी, मूषक मृग और भारतीय विशाल गिलहरी आदि पाये जाते हैं। यहाँ पक्षियों की भी अनेक प्रजातियाँ पाई जाती हैं जिनमें धनेश और मोर प्रमुख हैं।

कान्हा राष्ट्रीय उद्यान से बारहसिंगा और बाघ लाकर यहाँ छोड़े जाने की परियोजना है।

इसे 1999-2000 में प्रोजेक्ट टाइगर में शामिल किया गया है।
