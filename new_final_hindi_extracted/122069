दार अस सलाम

दार अस सलाम (अरबी: دار السلام [अनुवाद: "शांति का घर"] दार अस्सलाम), जिसे पहले म्ज़ीज़िमा कहा जाता था, तंज़ानिया का सबसे बड़ा शहर है। यह देश का सबसे अमीर शहर और एक महत्वपूर्ण क्षेत्रीय आर्थिक केन्द्र है। असल में दार अस सलाम, तंजानिया के भीतर एक प्रशासनिक प्रांत है और इसमें तीन प्रशासनिक जिले, उत्तर में किनोन्दोनी, मध्य में इलाहा और दक्षिण में तेमेकी समाहित हैं। 2002 की जनगणना के अनुसार दार अस सलाम क्षेत्र की आधिकारिक जनसंख्या 2497940 थी।
हालांकि 1974 में दोदोमा को दार अस सलाम के स्थान पर राजधानी का दर्जा दे दिया गया पर, यह शहर आज भी केंद्रीय सरकार की स्थायी नौकरशाही का केंद्र बना हुआ है और साथ ही यह दार अस सलाम क्षेत्र की राजधानी भी है। 

हिन्दी में अभी तक इस शहर के लिए कोई मानक वर्तनी नहीं है और विभिन्न स्थानों पर विभिन्न वर्तनियां प्रयोग में लाई जाती है, जिसके फलस्वरूप इसे दारेसलाम, दारे-सलाम, दार-ए-सलाम और दार एस सलाम भी लिखा जाता है।
