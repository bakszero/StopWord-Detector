2017 सेहवन आत्मघाती बम विस्फोट

एक आत्मघाती बम विस्फोट पाकिस्तान के सिंध प्रांत में 16 फरवरी 2017 के दिन सूफ़ी संत लाल शहबाज़ कलंदर दरगाह पर हुआ। इस हमले में करीबन 100 लोग की मौत हो गयी और 250 से अधिक लोग घायल हो गये। आईएसआईएस ने इस आत्मघाती हमले की जिम्मेदारी ली। 
आईएसआईएस ने अपनी समाचार एजेंसी "अमाक" के जरिए हमले की जिम्मेदारी लेते हुए कहा कि आत्मघाती हमलावर ने दरगाह में शिया लोगों को निशाना बनाया।

विस्फोट सिंध प्रांत के सेहवन कस्बे में स्थित लाल शाहबाज कलंदर दरगाह के भीतर 16 फरवरी 2017, गरुवार को रात में हुआ। एक आत्मघाती हमलावर द्वारा किए गए इस विस्फोट में 70 से अधिक लोगों की मौत हो गई और 150 से अधिक लोग घायल हो गए। हमलावर ‘सुनहरे गेट’ से दरगाह के भीतर दाखिल हुआ और पहले उसने ग्रेनेड फेंका, लेकिन वह नहीं फटा। पुलिस के अनुसार यह धमाका सूफी रस्म ‘धमाल’ के दौरान हुआ। विस्फोट के समय दरगाह के परिसर के भीतर सैकड़ों की संख्या में श्रद्धालु मौजूद थे। आतंकी संगठन आईएसआईएस ने इस हमले की जिम्मेदारी ली। सूफी दरगाह पर यह हमला उस वक्त हुआ जब एक दिन पहले ही पाकिस्तान सरकार ने देश में आतंकी हमलों में हुई बढ़ोतरी को देखते हुए उन सभी तत्वों को ‘मिटाने’ का संकल्प लिया था जो देश में शांति एवं सुरक्षा पर खतरा पैदा कर रहे हैं।
शवों को हैदराबाद और जमशोरो के अस्पताल में ले जाया गया। यह दरगाह दूरस्थ इलाके में स्थित है। ऐसे में हैदराबाद, जमशोरो, मोरो, दादू और नवाबशाह से एंबुलेंस, वाहनों और चिकित्सा दलों को मौके पर भेजा गया।अस्पतालों में आपात स्थिति घोषित कर दी गई और बचाव अभियान शुरू कर दिया गया। सेना ने कहा कि सी130 विमान को भी इस काम में लगाया गया है।

सिंध स्थित सूफी दरगाह पर आई एस के आत्मघाती हमले के एक दिन बाद ही पाकिस्तान के सुरक्षाबलों ने दावा किया कि उन्होंने 100 आतंकवादियों को मार गिराया है। पाकिस्तानी आर्मी ने पाकिस्तान-अफगानिस्तान सीमा पर भी सर्च ऑपरेशन शुरू कर दिया। सेना के अधिकारियों ने कहा कि वहां भी कई आतंकवादियों को मारा गया है। सेना के पीआर डिपार्टमेंट द्वारा जारी आंकड़े में बताया गया है कि शुक्रवार को 100 आतंकवादियों को मार गिराया गया और अन्य 46 की पहचान की जा चुकी है।

पैरामिलिटरी रेंजर्स की ओर से जारी बयान में बताया गया कि सिंध प्रांत में चलाए गए ऑपरेशंस में कम से कम 18 आतंकियों को ढेर किया गया। वहीं, पुलिसवालों के मुताबिक, खैबर पख्तूनख्वा प्रांत में भी 11 आतंकी मारे गए। पेशावर के रेगी इलाके में भी एक सर्च ऑपरेशन में तीन आतंकियों को मार गिराया गया। अफगानिस्तान सीमा से सटे एक चेकपोस्ट पर भी आतंकियों के हमले के बाद जवाबी कार्रवाई में चार आतंकी मार गिराए गए।
पाकिस्तान के प्रधानमंत्री नवाज शरीफ ने देश में सुरक्षा हालात की समीक्षा के लिए एक उच्चस्तरीय सुरक्षा बैठक की।
