उत्तर क़ज़ाख़स्तान प्रांत

उत्तर क़ज़ाख़स्तान प्रांत () मध्य एशिया के क़ाज़ाख़स्तान देश का एक प्रांत है। इसकी राजधानी पेत्रोपाव्ल () नाम का शहर है। इस प्रांत की उत्तरी सीमाएँ रूस से लगती हैं। इशिम नदी (उर्फ़ एसिल नदी), जो इरतिश नदी की एक महत्वपूर्ण उपनदी है, दक्षिण में काराग़ान्दी प्रांत से उत्पन्न होने के बाद इस प्रांत से होती हुई रूस में चली जाती है। कुछ समीक्षकों के अनुसार क़ज़ाख़स्तान का यह भाग रहन-सहन और संस्कृति में साइबेरिया जैसा अधिक और मध्य एशिया जैसा कम लगता है।

सन् २००६ की जनगणना के हिसाब से इस प्रांत में ४८.५% रूसी, ३२.३% कज़ाख़, ६.३% यूक्रेनी, ३.९% जर्मन, २.७% पोलिश, २.२% तातार और १.२% बेलारूसी जातियों के थे। सोवियत संघ के ख़त्म हो जाने के बाद से यहाँ रूसियों और जर्मनों की तादाद घट रही है क्योंकि उन समुदायों के बहुत से लोग धीरे-धीरे क़ज़ाख़स्तान छोड़कर रूस और जर्मनी जा रहे हैं। फिर भी अभी तक कई शहरों में रूसी लोगों बहुसंख्य में हैं। सन् २००९ में राजधानी पेत्रोपाव्ल में ७१.१२% लोग रूसी थे।

१९५० के दशक में, जब क़ज़ाख़स्तान सोवियत संघ का हिस्सा था, तो सोवियत संघ में अनाज की बहुत कमी हुई। उस ज़माने में सोवियत व्यवस्था में अधिकतर अनाज रूस के उपजाऊ क्षेत्रों में उगाया जाता था। सोवियत नेता निकिता ख़्रुशचेव​ () ने ऐलान किया की अनाज की पैदावार बढ़ाने के लिए मध्य एशिया के स्तेपी इलाक़े की ज़मीनों पर नए सिरे से खेती शुरू की जाएगी। इस अभियान का नाम 'नई भूमि' () रखा गया। भारी मात्र में रूस और युक्रेन से लोग उत्तरी क़ज़ाख़स्तान के नए खेतों में आ बसे जिस से स्थानीय समुदायों का मिश्रण भी बदल गया। यही कारण है कि उत्तर क़ज़ाख़स्तान प्रान्त जैसे इलाक़ों में रूसी लोगों की बहुतायत है।

