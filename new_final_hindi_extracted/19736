प्रयत्न की मदद कैसे करे

हम सभी जीवन में विभिन्न लक्ष्यों को हासिल करने के लिए घर में, दफ्तर में या अपने व्यापार में सतत प्रयत्नशील हैं। इनमें से ज्यादातर उपलब्धियां हमारे अंदर और अधिक पाने की तृष्णा जगा देती है, हमें भीतर से अशांत कर देती है। जबकि, निःस्वार्थ भाव से की गई एक छोटी सी मदद हमें आत्मिक सुख देती है। बैटरी चार्ज हो जाती है। हम नई स्फूर्ति के साथ अपने रोजमर्रे के कामों में लग जाते हैं। प्रयत्न में आप ५ तरह से योगदान कर ऐसे ही आत्मिक सुख को प्राप्त कर सकते हैं-

एक पुस्तक दान की तो
दीप ज्ञान का एक जल उठा
ज्ञान का प्रकाश फैलने के लिए पुस्तक से बढ़िया माध्यम और क्या हो सकता है। आप अपनी पुरानी पुस्तकों को दान कर सकते हैं। नई पुस्तकों का भी स्वागत है। आपके द्वारा दान में दी गई एक पुस्तक दरअसल ज्ञान का एक दीप है, प्रयत्न द्वारा संचालिए पुस्तकालयों में हमेशा जलते रहेंगे।
पुस्तकालय में किसी भी आयु वर्ग की और किसी भी विषय की पुस्तकें दी जा सकती हैं। बस हमें इतना ध्यान रखना है कि इन पुस्तकों की विषयवस्तु किसी भी आयु वर्ग के लिए अहितकर न हो। इसके बाद आपको बस हमें फोन या ई-मेल के जरिये सूचित करना है। हम आपके द्वारा बताई गई जगह से पुस्तकें ले लेंगे।

हमारे पुस्तकालय नीरस और बेजान नहीं हैं। ये पुस्तकालय सदस्यों से बातचीत करते हैं। उनके सुख-दुःख में शामिल होते हैं और उन्हें इस बात का भरोसा दिलाते हैं कि मैं हूं न, आगे बढ़ो। प्रयत्न की व्यक्तित्व निर्माण कार्यशालाऒं के जरिए आप इस संवाद के सेतु बन सकते हैं।

किसी भी संगठन को सुचारु रूप से चलाने के लिए तन और मन के साथ ही धन की आवश्यकता भी होती है। प्रयत्न को भी है। आप आर्थिक रूप से मदद कर प्रयत्न की कल्पना को साकार करने में हमारी मदद कर सकते हैं। सुपात्र द्वारा दिए गए दान की हमें आवश्यकता है।

अपने से बड़े और श्रेष्ठजनों का आशीर्वाद लिए बगैर कोई भी महान काम पूरा नहीं हो सकता है। आप हमारी हर तरह से चिंता करने वाले अभिभावक बनकर हमार मार्गदर्शन कर सकते हैं।

हम सभी अपने तथा अपने परिजनों के जन्मदिन की खुशियां मनाते हैं। थोड़ा बहुत खर्च भी करते हैं। प्रयत्न आपसे आग्रह करता है कि ऐसे अवसरों पर ज्ञान दीप जलाएं, कुछ जरुरतमंद छात्रों की शिक्षा का प्रबंध करें। जन्मोत्सव के तहत स्थानीय विद्यालयों में चित्रकला प्रतियोगिता का आयोजन किया जाता है। प्रतियोगिता के तहत जिस व्यक्ति का जन्मदिन मनाया जा रहा है, छात्रों से उनके लिए एक बधाई पत्र तैयार करने के लिए कहा जाता है। सबसे अच्छा बधाई पत्र बनाने वाले छात्र को छात्रवृत्ति दी जाती है जबकि इन बधाई पत्रों को आकर्षक रूप देकर जन्मदिन के दिन आपके स्नेही स्वजनों को भेंट किया जाता है। आप ऐसी छात्रवृत्तियों को प्रायोजित कर ज्ञान की ज्योति का प्रसार कर सकते हैं।
