अनजाना अनजानी

अनजाना अनजानी 2010 की रुमानी हिन्दी फ़िल्म है जिसका निर्देशन सिद्धार्थ आनन्द ने किया है। रणबीर कपूर, प्रियंका चोपड़ा और ज़ायेद खान अभिनीत इस फ़िल्म का निर्माण नाडियाडवाल ग्रांडसन एंटरटेनमेंट के बैनर तले साजिद नाडियाडवाला ने किया है। इसका संगीत विशाल-शेखर ने दिया है जिन्होंने सिद्धार्थ की पिछली तीन फ़िल्मों में भी संगीत दिया था। सिनेमेटोग्राफी रवि के॰ चन्द्रन की है। अनजाना अनजानी २४ सितम्बर २०१० को जारी होनी थी लेकिन बाद में १ अक्टूबर २०१० को जारी की गई।

यह कहानी आकाश (रणबीर कपूर) और कियारा (प्रियंका चोपड़ा) की है। आकाश बैंक से 120 करोड़ रुपये शेयर बाजार में लगाने के लिए लेता है, लेकिन उसका सारा पैसे डूब जाता है। इस कारण उसके पास केवल आत्महत्या के अलावा कोई विकल्प नहीं होता। वहीं कियारा को कुनाल (ज़ायेद खान) धोका दे देता है, जिससे वह भी आत्महत्या करने का सोचती है। पर दोनों ही गलती से बच जाते है और चिकित्सालय पहुँच जाते हैं। इसके बाद भी वह बार-बार आत्महत्या का प्रयास करते रहते हैं। लेकिन हर बार विफल हो जाते है।

