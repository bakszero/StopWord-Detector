लाओस

लाओस (आधिकारिक रूप से "लाओस जनवादी लोकतान्त्रिक गणतन्त्र") दक्षिण पूर्व एशिया में स्थित एक देश है। इसकी सीमाएं उत्तर पश्चिम में म्यान्मार और चीन से, पूर्व में कंबोडिया, दक्षिण में वियतनाम और पश्चिम में थाईलैंड से मिलती है। इसे "हजार हाथियो की भूमि" भी कहा जाता है।

लाओस दक्षिण पूर्वी एशिया में हिंदचीन प्रायद्वीप पर स्थित देश है। इसका क्षेत्रफल ८८,७८० वर्ग मील है। इसके उत्तर में चीन एवं उत्तरी वियतनाम, दक्षिण में कंबोडिया, दक्षिण पश्चिम में थाईलैंड की सीमा पर मेकांग नदी बहती है। जलवायु उष्णकटिबंधीय है। अप्रैल सबसे गरम मास है। ताप २२ डिग्री से ३४डिग्री सें. के मध्य रहता है। लाओस का लगभग २/३ भाग जंगलों से ढँका है। जगंलों में हाथी, तेंदुआ, चीता एवं सर्प आदि मिलते हैं। यहाँ की भाषा थाई प्रकार की है, जिसमें संस्कृत, पाली तथा फ्रांसीसी शब्दों की भरमार है। फ्रांसीसी राजकाज की द्वितीय भाषा है। बौद्ध धर्म प्रमुख है। धान सर्वप्रमुख कृषि उपज है। सब्जियों में ककड़ी, टमाटर, प्याज, फलियाँ (बीन) एवं मिर्च आदि उगाई जाती हैं। अन्य कृषि उत्पादों में इलायची, मक्का, काफी, चाय, कपास, पटुवा तथा तंबाकू का स्थान आता है। पहाड़ी भागों में अफीम के पौधे भी उगाए जाते हैं। टिन तथा सेंधा नमक प्रमुख खनिज हैं। ऐंटिमनी, ताँबा, कोयला, सोना, जिप्सम लोहा, सीसा, मैंगनीज़, पाइराइट, गंधक एवं बहुमूल्य पत्थरों के प्राप्त होने की भविष्य में आशा है। यातायात एवं शक्ति के साधनों की कमी के कारण उद्योग कम उन्नति कर पाए हैं। थोड़ी मात्रा में खान खोदने, लकड़ी चीरने, सीमेंट निर्माण, तंबाकू, धान एवं फर्नीचर संबंधी उद्योग होते हैं। यहाँ की राजधानी वियेंटाइन है।

लाओस का इतिहास लान श्यांग साम्राज्य या एक लाख हाथियों की भूमि में समाया हुआ है, जो १४ वीं से १८ वीं सदी के बीच अस्तित्व में था।

फ्रेंच संरक्षित राज्य के रूप में एक अवधि के बाद इसने १९४९ में स्वतंत्रता हासिल की। कम्युनिस्ट पाथेट लाओ आंदोलन के सत्ता में १९७५ में आने के बाद एक लंबा गृहयुद्ध आधिकारिक रूप से समाप्त हुआ, लेकिन गुटों के बीच कई वर्षों तक संघर्ष जारी रहा। देश की १०.६% आबादी आज भी प्रति दिन 1.25 अमेरिकी डॉलर (अंतर्राष्ट्रीय गरीबी रेखा) से नीचे जीवनबसर करती है।


