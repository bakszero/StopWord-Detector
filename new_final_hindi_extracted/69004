2010 एशियाई खेल

सोलहवें एशियाई खेल, १२ नवम्बर से २७ नवम्बर, २०१० के बीच चीन के गुआंग्झोऊ में आयोजित किए जाएँगे। बीजिंग, जिसने १९९० के एशियाई खेलों की मेज़बानी की थी, के बाद गुआंग्झोऊ इन खेलों का आयोजन करने वाला दूसरा चीनी नगर होगा। इसके अतिरिक्त यह इतनी बड़ी संख्या में खेल प्रतियोगिताएँ आयोजित करने वाला अन्तिम नगर होगा, क्योंकि एशियाई ओलम्पिक परिषद ने भविष्य के खेलों के लिए नए नियम लागू किए हैं जो २०१४ के खेलों से यथार्थ में आएँगे। 

गुआंग्झोऊ को ये खेल १ जुलाई, २००४ को प्रदान किए गए थे, जब वह इकलौता बोली लगाने वाला नगर था। यह तब हुआ जब अन्य नगर, अम्मान, क्वालालम्पुर और सियोल बोली प्रक्रिया से पीछे हट गए। खेलों की सह-मेज़बानी तीन पड़ोसी नगरों डोंग्गूआन, फ़ोशन और शानवेइ के द्वारा भी की जाएगी।

इन एशियाई खेलों में एशिया के सभी ४५ देश भाग ले रहे हैं। प्रतिभागी देशों को उनके आईओसी कूटानुसार क्रमित किया गया है और साथ में आईओसी कूट और उस देश से प्रतिभागी खेलमण्डल सदस्य संख्या दी गई है। आधिकारिक खेल जालस्थल के अनुसार, कुवैती खिलाडियों ने इन खेलों में ओलम्पिक ध्वज तले भाग लिया क्योंकि एक राजनीतिक हस्तक्षेप के कारण कुवैत ओलम्पिक समिति को जनवरी २०१० में निलम्बित कर दिया गया।

उद्घाटन समारोह १२ नवम्बर २०१० को स्थानीय समयानुसार २०:०० बजे प्रारम्भ हुआ। इतिहास में पहली बार, समारोह स्टेडियम के भीतर न होकर, एक द्वीप पर आयोजित किया गया और स्थल था पर्ल नदी पर स्थित हाइक्शिन्शा द्वीप। समारोह का निर्देशन चेन वेइया ने किया था जो २००८ ग्रीष्मकालीन ओलम्पिक खेलों में सहायक निर्देशक थे। समारोह में कुल ६,००० प्रदर्शक थे। समारोह में चीन के प्रधानमन्त्री, वेन जियाबाओ, हांगकांग के प्रशासन प्रमुख सचिव हेनरी टेंग और एशियाई ओलम्पिक परिषद के अध्यक्ष शेख अहमद अल-फ़हद अल-अहमद अल-सबाह और अन्तर्राष्ट्रीय ओलम्पिक समिति के अध्यक्ष जैक रोगे भी उपस्थित थे। समारोह कुल ३ घण्टों तक चला और समापन समारोह समेत कुल लागत ३८ करोड़ ￥ (लगभग २.५ अरब रूपये) थी।

समापन समारोह २७ नवम्बर २०१० को स्थानीय समयानुसार २०:०६ बजे आरम्भ हुआ। कार्यक्रम ""लीव यॉर सॉन्ग हियर"" की विषयवस्तु से आरम्भ हुआ, जिसमें चीन, भारत, इण्डोनेशिया, लेबनान, कजाखस्तान और मंगोलिया के नृत्य और संगीत सम्मिलित थे।

समारोह में अगले एशियाई खेलों के मेज़बान दक्षिण कोरिया की ओर से भी आठ मिनट का कार्यक्रम प्रस्तुत किया गया। इन्चियोन के महापौर सोंग यंग-जिल को ध्वज भी इसी समारोह में सौंपा गया। इन्चियोन २०१४ में एशियाई खेलों की मेज़बानी करेगा।

इन एशियाई खेलों में ३६ देशों ने कम से कम एक पदक जीता था। इसके अतिरिक्त चीन, अन्य एशियाई खेलों के समान ही इन खेलों में भी सर्वाधिक स्वर्ण पदक जीतकर पदक तालिका में सबसे आगे रहा। इन एशियाई खेलों में भारत ने अब तक सर्वाधिक पदक भी जीते, इससे पूर्व १९८२ एशियाई खेलों में भारत ने सर्वाधिक पदक जीते थे। मकाउ और बांग्लादेश ने इन खेलों में क्रमशः वूशू और क्रिकेट में एशियाई खेलों में अपने प्रथम स्वर्ण पदक जीते। केवल नौ देश ऐसे थे जो कोई भी पदक जीतने में असफल रहे।

गुआंगझोऊ के लोग नगर समिति द्वारा दिए उस सुझाव के विरोध में है जिसमे कहा गया है की टीवी क्रार्यक्रमों में मन्दारिन का अधिक उपयोग किया जाए, बजाए की गुआंगझोऊ की मुख्य बोली कैण्टोनी। इस कारण स्थानीय समुदाय में रोष है। कैण्टोनी पर दो मोर्चों पर से आक्रमण हो रहा है। पहला तो "आन्तरिक अप्रवास" के कारण, लोग अन्य क्षेत्रों से गुआंग्दोंग आ रहे हैं। गुआंग्दोंग की जनसंख्या १.४ करोड़ है जिसमें से आधे नए बसने बाले कैण्टोनी नहीं जानते। दूसरा मोर्चा है सरकारी नीति जिसका उद्देश्य है एक "एकीकृत सामंजस्यपूर्ण समाज" की रचना। बीजिंग के १९८२ की संवैधानिक धारा १९ ने पोटोंगुहा को आधिकारिक भाषा तय कर दिया। जून २०१० में हुए एक सर्वेक्षण के अनुसार ३०,००० में से ८०% कैण्टोनी से मन्दारिन पर जाने के विरोध में हैं।

भारत में इन खेलों का प्रसारण डीडी स्पोर्ट्स और टेन स्पोर्ट्स पर किया गया था।


