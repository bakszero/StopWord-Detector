साइसोम्बून प्रान्त

साइसोम्बून दक्षिणपूर्वी एशिया के लाओस देश का एक प्रान्त है। पहाड़ी भूगोल रखने वाला यह प्रान्त देश के उत्तर-मध्य भाग में स्थित है और किसी भी अन्य देश से अंतर्राष्ट्रीय सीमाएँ नहीं रखता है।

"साइसोम्बून" लाओ भाषा के दो शब्दों को मिलाकर बना है - साइ और सोम्बून। यह दोनों ही संस्कृत शब्दों से उपजे हैं। "साइ" संस्कृत के "जय" शब्द का लाओ रूप है और "सोम्बून" संस्कृत के "सम्पूर्ण" शब्द का थाई व लाओ रूप है। १९७० के दशक में लाओ जन क्रान्तिकारी सेना की संयुक्त राज्य अमेरिका के ऊपर पाई गई विजय के स्मरण में ही इस प्रान्त का नाम "सम्पूर्ण विजय" या "साइसोम्बून" रखा गया।

