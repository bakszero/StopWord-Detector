लाल जंगली मुर्गा

लाल जंगली मुर्गा () (Gallus gallus) फ़ीज़ेन्ट कुल का पक्षी है जो उष्णकटिबंध के इलाकों में पाया जाता है।
इस पक्षी के अन्य नाम इस प्रकार हैं:
यह पक्षी पाकिस्तान, भारत, बांग्लादेश, नेपाल, भूटान, चीन, म्यानमार, लाओस, कम्बोडिया, वियतनाम, थाइलैंड, इंडोनेशिया, सिंगापुर, मलेशिया, फ़िलीपीन्स तथा तिमोर का मूल आवासी है, तथा इसे औस्ट्रेलिया, दोमिनिकन गणराज्य, फ़िजी, जमाइका, मार्शल द्वीपसमूह, माइक्रोनीशिया, नाउरु, उत्तरी मरिआना द्वीपसमूह, पलाउ, पोर्टो रीको तथा हवाई में मनुष्यों द्वारा प्रचलित किया गया है।
यह पक्षी समुद्र तल से लेकर ५,००० फ़ीट (१,५२४ मीटर) तक की ऊँचाई में पाया जाता है तथा शीतकाल में ३,००० फ़ीट (९१४ मीटर) से ऊपर देखने को नहीं मिलता है। इसे बाँस के वन पसंद हैं लेकिन यह घने वनों और झाड़ के क्षेत्रों में भी प्रचुर मात्रा में पाया जाता है। 
यह पक्षी वैसे तो खेतों से अनाज खाना पसन्द करता है लेकिन मौका मिलने पर कीट-पतंगे खाने से भी परहेज़ नहीं करता है। फ़सल कटने का मौसम न हो या यह जंगल में बहुत अन्दर हो तो इसके आहार में बीज, घास, नई कोपलें और कलियाँ भी शामिल होते हैं। 
इस पक्षी का प्रजनन काल जनवरी से जुलाई तक चल सकता है। अमूमन यह ४ से ६ अण्डे देते हैं लेकिन किसी-किसी घोंसले में ११ अण्डे भी पाये गये हैं। घोंसला सुविधा के अनुसार ज़मीन में बनाया जाता है। कहीं पर ज़मीन खोदकर सिर्फ़ गड्ढा कर दिया जाता है व अन्य स्थानों में गड्ढे को पत्तियों या घास से अस्तर लगा दिया जाता है।
नर की लंबाई २५ से २८.२ इंच (६३.५ से ७२ से.मी.) तथा मादा की लंबाई १६.५ से १८.२५ इंच (४२ से ४६ से.मी.) होती है।
