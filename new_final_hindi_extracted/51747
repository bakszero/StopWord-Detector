हिन्दी पत्रिकाएँ

हिन्दी पत्रिकाएँ सामाजिक व्‍यवस्‍था के लिए चतुर्थ स्‍तम्‍भ का कार्य करती हैं और अपनी बात को मनवाने के लिए एवं अपने पक्ष में साफ-सूथरा वातावरण तैयार करने में सदैव अमोघ अस्‍त्र का कार्य करती है। हिन्दी के विविध आन्‍दोलन और साहित्‍यिक प्रवृत्तियाँ एवं अन्‍य सामाजिक गतिविधियों को सक्रिय करने में हिन्दी पत्रिकाओं की अग्रणी भूमिका रही है।

हिन्दी पत्रकारिता की शुरुआत बंगाल से हुई और इसका श्रेय राजा राममोहन राय को दिया जाता है। राजा राममोहन राय ने ही सबसे पहले प्रेस को सामाजिक उद्देश्य से जोड़ा। भारतीयों के सामाजिक, धार्मिक, राजनैतिक, आर्थिक हितों का समर्थन किया। समाज में व्याप्त अंधविश्वास और कुरीतियों पर प्रहार किये और अपने पत्रों के जरिए जनता में जागरूकता पैदा की। राय ने कई पत्र शुरू किये। जिसमें अहम हैं-साल 1780 में प्रकाशित ‘बंगाल गजट’। बंगाल गजट भारतीय भाषा का पहला समाचार पत्र है। इस समाचार पत्र के संपादक गंगाधर भट्टाचार्य थे। इसके अलावा राजा राममोहन राय ने मिरातुल, संवाद कौमुदी, बंगाल हैराल्ड पत्र भी निकाले और लोगों में चेतना फैलाई। 30 मई 1826 को कलकत्ता से पंडित जुगल किशोर शुक्ल के संपादन में निकलने वाले ‘उदंत्त मार्तण्ड’ को हिंदी का पहला समाचार पत्र माना जाता है।

इस समय इन गतिविधियों का चूँकि कलकत्ता केन्‍द्र था इसलिए यहाँ पर सबसे महत्‍वपूर्ण पत्र-पत्रिकाएँ - उद्‌दंड मार्तंड, बंगदूत, प्रजामित्र मार्तंड तथा समाचार सुधा वर्षण आदि का प्रकाशन हुआ। प्रारम्‍भ के पाँचों साप्‍ताहिक पत्र थे एवं सुधा वर्षण दैनिक पत्र था। इनका प्रकाशन दो-तीन भाषाओं के माध्‍यम से होता था। ‘सुधाकर' और ‘बनारस अखबार' साप्‍ताहिक पत्र थे जो काशी से प्रकाशित होते थे। ‘प्रजाहितैषी' एवं बुद्धि प्रकाश का प्रकाशन आगरा से होता था। ‘तत्‍वबोधिनी' पत्रिका साप्‍ताहिक थी और इसका प्रकाशन बरेली से होता था। ‘मालवा' साप्‍ताहिक मालवा से एवं ‘वृतान्‍त' जम्‍मू से तथा ‘ज्ञान प्रदायिनी पत्रिका' लाहौर से प्रकाशित होते थे। दोनों मासिक पत्र थे। इन पत्र-पत्रिकाओं का प्रमुख उद्‌देश्‍य एवं सन्‍देश जनता में सुधार व जागरण की पवित्र भावनाओं को उत्‍पन्‍न कर अन्‍याय एवं अत्‍याचार का प्रतिरोध/विरोध करना था। हालाँकि इनमें प्रयुक्‍त भाषा (हिन्‍दी) बहुत ही साधारण किस्‍म की (टूटी-फूटी हिन्‍दी) हुआ करती थी। सन्‌ 1868 ई. में भारतेंदु हरिश्चंद्र ने साहित्‍यिक पत्रिका कवि वचन सुधा का प्रवर्तन किया। और यहीं से हिन्दी पत्रिकाओं के प्रकाशन में तीव्रता आई।

आलोचना, हिंदी, वसुधा, अक्षर पर्व, वागर्थ, आकल्प, साहित्य वैभव, परिवेश, कथा, संचेतना, संप्रेषण, कालदीर्घा, दायित्वबोध, अभिनव कदम, हंस, बया आदि वे पत्रिकाएँ हैं, जो हिंदी भाषा की समृद्धि का प्रतीक हैं।

यहाँ प्रस्तुत है वर्तमान में भारत और विदेशों से प्रकाशित होने वाली महत्वपूर्ण पत्रिकाओं की सूची :

हिंदी में करीब 75 फिल्मी पत्रिकाएं प्रकाशित हो रही हैं। छोटी-बड़ी सब मिलाकर कम से कम तीन दर्जन फिल्मी पत्रिकाएं तो अकेले दिल्ली से प्रकाशित होती हैं। देश के विभिन्न हिस्सों से प्रकाशित होने वाली फिल्मी पत्रिकाओं के नाम इस प्रकार हैं-

चित्र भारती मासिक (कलकत्ता, 1955 से प्रकाशित), सिने चित्रा साप्ताहिक (कलकत्ता, 1955 से प्रकाशित), सिने वाणी सा. (बंबई, 1956 से प्रकाशित), कला संसार सा. (कलकत्ता 1957 से प्रकाशित), सिने सितारा मा. (कलकत्ता, 1957 से प्रकाशित), रजत पट पाक्षिक (महू छावनी, 1957 से प्रकाशित), रसभरी मा. (दिल्ली से प्रकाशित), फिल्मिस्तान मा. (फिरोजपुर, 1958 से प्रकाशित), फिल्म किरण मा. (जबलपुर, 1959 से प्रकाशित), चित्र छाया मा. (दिल्ली, 1959 से प्रकाशित), इंदुमती मा. (दिल्ली, 1959 से प्रकाशित), सिने एक्सप्रेस सा. (इंदौर, 1959 से प्रकाशित), चित्रावली सा. (बंबई, 1959 से प्रकाशित), प्रीत मा. (जोधपुर, 1959 से प्रकाशित), नीलम मा. (दिल्ली, 1960 से प्रकाशित), मधुबाला मा. (दिल्ली, 1960 से प्रकाशित), मनोरंजन मा. (दिल्ली, 1962 से प्रकाशित), रस नटराज सा. (बंबई, 1963 से प्रकाशित), कजरा मा. (कानपुर, 1964), फिल्म अप्सरा मा. (दिल्ली, 1964), बबीता मा. (दिल्ली, 1967), सिने पोस्ट मा. (दिल्ली, 1968), फिल्म रेखा मा. (दिल्ली, 1968), फिल्‍मी कलियां मा. (दिल्ली, 1968), फिल्मांकन सा. (बंबई, 1969), सिने हलचल पा. (अजमेर, 1969 से प्रकाशित), अभिनेत्री पा. (लुधियाना, 1970 से प्रकाशित), फिल्म शृंगार मा. (दिल्ली, 1970 से प्रकाशित), फिल्मी परियां मा. (लखनऊ, 1970 से प्रकाशित), फिल्म संसार मा. (मेरठ, 1970 से प्रकाशित), फिल्मी कमल मा. (मेरठ, 1970 से प्रकाशित), फिल्म अभिनेत्री मा. (मेरठ, 1970 से प्रकाशित), पूनम की रात सा. (जबलपुर, 1970 से प्रकाशित), चित्र किरण सा. (बंबई, 1970 से प्रकाशित), सिने हलचल मासिक (दिल्ली, 1971 से प्रकाशित)।

इसके अलावा बंबई से प्रकाशित उर्वशी (पत्रिका), कलकत्ता से प्रकाशित स्क्रीन हैं। पाक्षिक केवल एक ही निकलती है, माधुरी। मासिक पत्रिकाओं में फिल्‍मी दुनिया, सुषमा पत्रिका, पालकी, फिल्‍मी कलियां, रंग भूमि तथा चित्रलेखा (पत्रिका), राजधानी से प्रकाशित होती हैं और रजनी गंधा बंबई में। इन फिल्मी पत्रिकाओं के अतिरिक्त मेनका, युग छाया, नव चित्र पट, राधिका, फिल्मांजलि, छायाकार, प्रिया भी नियमपूर्वक प्रकाशित हो रही हैं। माधुरी को छोड़ शेष सभी फिल्मी पत्रिकाएं कथा-साहित्य प्रकाशित करती हैं। पालकी और आसपास में अच्छी फिल्मी सामग्री के अतिरिक्त अन्य कई विषयों पर भी सामग्री दी जाती है।

कुछ फिल्मी पत्रिकाओं की जानकारी विस्तार से :

