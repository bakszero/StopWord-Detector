सोमब्रेरो

सोमब्रेरो (स्पेनी: sombrero) बड़े कगार वाली एक किस्म की गोल टोपी होती है जो मेक्सिको में पाई जाती है। स्पेनी भाषा में "सोमब्रेरो" का अर्थ "टोपी" होता है और यह शब्द "सोम्ब्रा" (sombra) से आया है, जिसका अर्थ "छाया" होता है। सोमब्रेरो का बीच का हिस्सा उठा हुआ होता है और उसके इर्द-गिर्द एक चौड़ी कगार होती है जो सीमा पर थोड़ी सी उठी हुई होती है। इतनी चौड़ी कगार की वजह से सोमब्रेरो पहनने वाले व्यक्ति का सर, गर्दन और कंधे धुप से बचे रहते हैं।

मेक्सिको में मज़दूरों और किसानो की सोमब्रेरो अक्सर मोटे तिनको की बनी होती है जबकि अमीर लोग दबी हुई ऊन की सोमब्रेरो पहना करते हैं। इनपर अक्सर अलग लहजों की बुनाई और रंगत देखी जा सकती है। स्त्री और पुरुष दोनों सोमब्रेरो पहनते हैं।

