बड़ा मॅजलॅनिक बादल

बड़ा मॅजलॅनिक बादल (ब॰मॅ॰बा॰) एक बेढंगी गैलेक्सी है जो हमारी अपनी गैलेक्सी, आकाशगंगा, की उपग्रह है। यह पृथ्वी से क़रीब १६०,००० प्रकाश-वर्ष दूर है और आकाशगंगा से तीसरी सब से समीप वाली गैलेक्सी है। इसका कुल द्रव्यमान (मास) हमारे सूरज से लगभग १० अरब गुना है और इसका व्यास (डायामीटर) १४,००० प्रकाश-वर्ष है। तुलना के लिए आकाशगंगा का द्रव्यमान बड़े मॅजलॅनिक बादल से सौ गुना अधिक है और उसका व्यास १००,००० प्रकाश-वर्ष है। आसपास की ३० गैलेक्सियों के स्थानीय समूह में ब॰मॅ॰बा॰ एण्ड्रोमेडा, आकाशगंगा और ट्राऐन्गुलम के बाद चौथी सब से बड़ी गैलेक्सी है।

वैज्ञानिक मानते हैं के युगों पहले ब॰मॅ॰बा॰ एक डंडीय सर्पिल गैलेक्सी थी जिसे आकाशगंगा के ज़बरदस्त गुरुत्वाकर्षण के ज्वारभाटा बल ने बेढंगा बना डाला। ब॰मॅ॰बा॰ में अभी भी एक केन्द्रीय डंडा और एक भुजा है, लेकिन इनका आकार काफ़ी टेढ़ा-मेढ़ा हो गया है।

अन्य बेढंगी गैलेक्सियों की तरह ब॰मॅ॰बा॰ भी धूल और गैस से भरपूर है और इसमें नए तारे बड़ी तादाद में जन्म ले रहे हैं। स्थानीय समूह का सब से सक्रीय तारे जन्मने का क्षेत्र, टरैन्ट्यूला निहारिका (नेब्युला) इसी गैलेक्सी में स्थित है।

अंग्रेज़ी में "बड़े मॅजलॅनिक बादल" को "लार्ज मॅजलॅनिक क्लाउड" (Large Magellanic Cloud) कहते हैं।

