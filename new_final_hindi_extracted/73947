वसंतकुमारी (एशिया की पहली महिला बस चालक)

वसंतकुमारी भारत के तमिलनाडु राज्य की राजधानी चेन्नई में एक बस चालक के रूप में प्रसिद्ध हुई हैं। उनके साथ उल्लेखनीय बात यह है कि पूरे एशिया में वह पहली महिला बस चालक हैं।

वसंतकुमारी का जन्म 17 अप्रैल 1959 को कन्याकुमारी में हुआ। कम आयु में उनकी माँ का निधन हो गया था। पिता ने दूसरी शादी की। 19 साल की आयु में उनकी स्वयं की शादी हुई। परन्तु यह शादी एक ऐसे व्यक्ति से हुई जिसकी चार लड़कियाँ पहली शादी से जन्मे थे और फिर दो बच्चे उन्हें इस शादी से हुए। पति एक निर्माण मजदूर होने के कारण परिवार की आवश्यकताओं की पूर्ति के लिए 
वसंतकुमारी को कुछ समय के लिए 'महालीर मंडार्म' में सचिव का काम करना पड़ा जो वहाँ का एक महिला संगठन है।
वसंतकुमारी आर्थिक समस्याओं के दौर से गुजर रही थी। चूँकि वह बस चलाने से परिचित थी, इसलिए जब तमिलनाडु राज्य परिवहन निगम ने बस चालकों की नियुक्ति की घोषणा की, तब वह आशावादी रूप से आवेदन प्रस्तुत कर चुकी थीं, हालांकि राज्य संस्था के प्रभावशाली अधिकारी चालक पद के लिए एक महिला के नाम को लेकर अनिच्छुक थे। उन्हें किसी परीक्षा के लिए बुलाया ही नहीं जा रहा था। इस मामले का कई उच्चाधिकारियों के समक्ष प्रतिनिधित्व करने के बाद अंत में वसंतकुमारी को बुलाया गया और मार्च 1993 में उन्हें बस चालक की नौकरी दे दी गई।

वसंतकुमारी को एक महिला होने के कारण समय या काम के बार में कोई छूट नहीं दी गई। उन्हें सामान्य चालकों के समान आठ घंटे काम करना पड़ा। प्ररंभ में सुबह छह बजे की शिफ़्ट उन्हें करनी पड़ती थी। परन्तु अब वह अन्य शिफ़्टों में भी काम कर रही हैं। कभी कभी वह नागरकोइल-तिरुवनन्तपुरम जैसे मार्गों पर भी चलाती हैं और उनकी शिफ़्ट रात 10 बजे ही जाकर समाप्त होती है। फिर भी वह अपने काम से संतुष्ट हैं।

वसंतकुमारी अप्रैल 2017 में सेवा निवृत्त होने जा रही हैं। इसके बाद वह महिलाओं के लिए एक विशेष ड्राइविंग स्कूल स्थापित करने का इरादा रखती हैं। इसके अलावा वह कॉलेज कैमपसों में ड्राइवर के रूप में काम करने के लिए भी तैयार हैं।

