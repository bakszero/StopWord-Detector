कनक वृंदावन

कनक वृंदावन राजस्थान की राजधानी जयपुर में स्थित एक उद्यान है। यह अरावली पर्वत से घिरी घाटी में आमेर दुर्ग को जाने वाले मार्ग में नाहरगढ़ दुर्ग के नीचे बना हुआ है। यह उद्यान जयपुर शहर से लगभग ८ कि.मी उत्तर में स्थित है। इस उद्यान परिसर के निकट भरपूर हरा-भरा वन क्षेत्र एवं कई दर्शनीय स्थल हैं, जैसे आमेर दुर्ग, जयगढ़ दुर्ग, नाहरगढ़ दुर्ग। उद्यान का निर्माण जयपुर के कछवाहा राजपूत महाराजा सवाई जयसिंह ने लगभग २८० वर्ष पूर्व करवाया था। इसके नाम में कनक नाम महाराजा की एक रानी कनकदे के नाम से आया है एवं परिसर में स्थित गोविंददेव जी की मूर्ति वृंदावन से आने के कारण वृंदावन का नाम जोड़ा गया है।.

