दे घुमा के

"दे घुमा के" भारतीय संगीतकार शंकर-एहसान-लॉय की तिकड़ी द्वारा रचित और शंकर महादेवन और दिव्या कुमार द्वारा गाया गया गीत है। यह २०११ विश्व कप क्रिकेट का आधिकारिक थीम साँग है। यह गीत 31 दिसम्बर को जारी किया गया था। आधिकारिक गीत 'दे घुमा के' को हिंदी, बंगला और सिंहली भाषाओं में तैयार किया गया है।

शंकर महादेवन ने इस गीत के बारे में कहा कि ""हमारे इस गीत को विश्व भर में करोड़ों क्रिकेट प्रशंसक सुनेंगे। यह सोचकर मुझे बहुत अच्छा महसूस हो रहा है। लोगों को हमारे गीत पर झूमते और नाचते देखकर हमें जो महसूस होगा उसे हम शब्दों में बयाँ नहीं कर सकते।"" इसी तरह एहसान ने कहा कि ""मैं बहुत खुश हूँ कि हमें इस विश्व कप का हिस्सा बनने का मौका मिला और हमें केवल भारत ही नहीं, बल्कि पड़ोसी देशों तक भी अपना गीत पहुँचाने का मौका मिला।""

विश्व कप के दो दिन पहले ढाका में आयोजित किये गये उद्घाटन समारोह में शंकर एहसान लॉय 'दे घुमा के' प्रस्तुत किया।

जारी होने के दो दिनों के भीतर ही, इस गीत को यूट्यूब पर लगभग 7000 हिट प्राप्त हुईं। कई लोग इस गीत को २०१० राष्ट्रमण्डल खेल आधिकारिक गीत की तुलना में बेहतर समझते हैं।


