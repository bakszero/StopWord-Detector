नगमा

नंदिता मोरारजी या नम्रता सदाना, जो नगमा के रूप में विख्यात हैं, (जन्म 25 दिसम्बर 1974), बॉलीवुड, टॉलीवुड और कॉलीवुड की एक भारतीय अभिनेत्री हैं। 1990 के दशक में अपने चरम पर, द हिन्दू अख़बार के उद्धरणानुसार, "तमिल सिनेमा पर उनका प्रभुत्व" था। उनका जन्म क्रिसमस दिवस पर, एक मुससमान मां और हिन्दू पिता के घर हुआ। उन्होंने बॉलीवुड में अपना अभिनय कॅरिअर शुरू किया और कुछ फ़िल्मों में अभिनय किया, लेकिन दक्षिण में स्थानांतरित हो गईं, जहां उनकी मुंबई वापसी से पहले तक, उन्हें बेशुमार सफलता मिली. हालांकि कभी-कभी फ़िल्म नामावलियों में उन्हें नग़मा के रूप में सूचीबद्ध किया गया है, पर उन्हें एक पुरानी अभिनेत्री न समझ लिया जाए, जिन्होंने इसी मंच नाम को अपनाया था - यह ग़लती इंटरनेट मूवी डेटाबेस वेबसाइट पर उनकी सूची में किया गया है। नगमा हिन्दी, तेलुगू, तमिल, कन्नड़, मलयालम, बंगाली, भोजपुरी, पंजाबी और अब मराठी जैसी भारतीय भाषाओं में विस्तृत रूप से काम करने के लिए उल्लेखनीय रही हैं। 

नगमा के जैविक पिता हैं टेक्सटाइल-जगत के धुरंधर स्वर्गीय श्री अरविंद प्रतापसिंह मोरारजी. उनकी मां हैं सीमा सदाना, जिन्होंने 1972 में मोरारजी से शादी की, लेकिन केवल "कुछ वर्षों बाद" उनमें संबंध-विच्छेद हो गया, जैसे कि टेलीग्राफ़ ने 2006 में रिपोर्ट किया, जब नगमा ने सार्वजनिक तौर पर इसका ख़ुलासा किया। नगमा के पासपोर्ट के अनुसार, उनको जन्म के समय नंदिता नाम दिया गया था, और इसी नाम से वे परिवार द्वारा मुद्रित स्मृतिलेख में निर्दिष्ट की गई थीं, जब उनके पिता अरविंद मोरारजी का निधन हुआ। "कुछ पारिवारिक समस्याओं के कारण" मोरारजी से तलाक़ लेने के बाद, नगमा की मां ने बाद में फ़िल्म निर्माता चंदर सदाना से शादी की, जिनसे उनकी दो और बेटियां हुईं, ज्योतिका (जो खुद एक प्रमुख कॉलीवुड सितारा हैं) तथा राधिका, जिसने एक तमिल फ़िल्म में अभिनय किया है और साथ ही एक सूरज नाम का बेटा हुआ। अपने जैविक पिता से, जिन्होंने बाद में दुबारा शादी की, नगमा के दो सौतेले भाई हैं, धनराज और युवराज.

नगमा अपने जैविक पिता से, 1 जनवरी 2006 को उनकी मृत्यु होने तक, काफ़ी क़रीब रहीं. उन्होंने एक मुंबई रिपोर्टर को स्पष्ट किया: "मुझे इस तथ्य पर गर्व है कि मेरा रिश्ता सम्मानित धरमसिंह मोरारजी परिवार से है। मेरी मां ने क़ानूनी तौर पर, कोलाबा के रेडियो क्लब में आयोजित एक सार्वजनिक समारोह में अरविंद मोरारजी से शादी की थी।" नगमा की मां ने ही उन्हें अभिनेत्री बनने के लिए प्रोत्साहित किया और कहते हैं कि कई साल तक "फ़िल्मी सेटों पर उनके साथ रहीं". वस्त्र उद्योग में अपने पिता की पृष्ठभूमि की ओर रुझान दिखाते हुए, अब मुंबई के हिल रोड पर नगमा की ख़ुद की "नगमास" नामक वस्त्रों की एक दुकान है, जिसका सितंबर 2003 में अक्षय कुमार ने उद्घाटन किया था।

नगमा ने 2006 में मिड-डे से कहा "मैं शादी करने पर तुली नहीं हूँ. ... जब तक कि आपको अपने साथी पर पूरा भरोसा ना हो, तब तक आपको शादी नहीं करनी चाहिए. ... विवाह एक ऐसी संस्था है जिसमें मैं शामिल होना चाहूंगी, लेकिन सिर्फ़ तभी जब मुझे सही व्यक्ति मिले."

नगमा को 1990 की सलमान खान के साथ अभिनीत अपनी पहली हिट फ़िल्म "" से काफ़ी सफलता मिली, उस समय वे 16 साल की थीं। करिश्मा कपूर के संग, 1994 की "सुहाग" की प्रमुख नायिकाओं में वे भी थीं, जिसमें अक्षय कुमार और अजय देवगन ने काम किया था। इस आरंभिक सफलता के बावजूद, अपनी सहेली दिव्य भारती के कहने पर वे तेलुगू और तमिल फ़िल्मों में काम करने के लिए दक्षिण भारत चली गईं. बाद में दक्षिण में अपने स्थानांतरण को स्पष्ट करते हुए उन्होंने न केवल वहां के काम की उच्च गुणवत्ता का ज़िक्र किया, बल्कि कहा "मैंने वही किया जो उस समय बेहतर था! मैं मुसलमान नाम वाली लड़की थी और शिवसेना उस समय धीरे-धीरे अपना सिर उठा रहा था। वे दक्षिण में एक बड़ी स्टार बन गईं और 1990 दशक के अधिकांश समय में, कम से कम 1997 तक, चोटी पर बनी रहीं और कथित तौर पर तमिलनाडु में प्रशंसकों ने उनको एक मंदिर समर्पित किया। 

तेलुगू में उनकी प्रमुख हिट फ़िल्मों में शामिल हैं 1993 की चिरंजीवी के साथ "घराना मोगुडु", अक्किनेनी नागार्जुन के साथ "अल्लरी अल्लुडु" और एन. टी. रामराव और मोहन बाबू के साथ "मेजर चंद्रकांत" . उनकी मुख्य तमिल हिट फ़िल्में थीं, 1995 में सुपरस्टार रजनीकांत के साथ "बाशा" और 1994 में प्रभु देवा के साथ "कादलन" . इस दौर में उनका ज़्यादातर प्रदर्शन ग्लैमर उन्मुख रहा.

मुंबई वापस लौटने के बाद, 2001 में उन्होंने एक साक्षात्कारकर्ता से कहा था कि "तमिल सिनेमा में चोटी की अभिनेत्री बने रहने का दबाव मैं संभाल नहीं पा रही थी। जिस तरह की फ़िल्मों में मैं काम कर रही थी, उनसे नाख़ुश थी। जिस तरह का काम मैं करना चाहती थी, वह मैं इसलिए कर नहीं पा रही थी, क्योंकि मुझे एक व्यस्त अभिनेत्री के रूप में दर्शकों की अपेक्षाओं के अनुरूप ही काम करना पड़ता था। मैं बंध गई थी, इसलिए मैंने एक ब्रेक लेने का निर्णय लिया। फिर से बॉलीवुड में रहते हुए, उन्होंने बड़ी हिट फ़िल्मों में सहायक भूमिकाओं पर ध्यान केंद्रित किया, जैसे कि 2000 की "चल मेरे भाई", जिसमें वे दुबारा करिश्मा कपूर, सलमान ख़ान और संजय दत्त जैसे अपने पूर्व सहयोगी कलाकारों के साथ जुड़ीं. एक साल के भीतर, नगमा ने अध्यात्म-उन्मुख आर्ट ऑफ़ लिविंग पाठ्यक्रम में दाख़िला लिया, अंततः ख़ुद ही मुंबई और अन्य स्थानों में पढ़ाने लगीं. मुंबई में रहते समय, उन्होंने कुछ तेलुगू और तमिल फ़िल्मों में काम करना जारी रखा, जैसे "अल्लरी रामुडु" और "सिटीज़न", जिनमें महत्वपूर्ण सहायक भूमिकाएं निभाने के साथ ही साथ, कुछ मलयालम फिल्मों में मुख्य भूमिकाएं भी निभाईं.

नगमा "कांग्रेस पार्टी के लिए एक प्रमुख प्रचारक थीं।.. पार्टी के बिहार और झारखंड में चुनाव अभियान के दौरान." वे टेलीग्राफ़ के मुख पृष्ठ पर उस समय यह पूछते हुए उद्धृत की गई थीं कि "क्यों रिपोर्टों का इस समय सार्वजनिक ख़ुलासा किया गया है, जब मैं झारखंड में सफल राजनीतिक अभियान से लौटी हूं?"

इस समय नगमा भोजपुरी फ़िल्मों की प्रमुख सितारा हैं, जहां उन्होंने बतौर नायिका फिर से सफलता हासिल की है। वे विशेष रूप से "बिग बॉस" रियालिटी शो में भाग लेने वाले रवि किशन के साथ सफल रही हैं, जिनके साथ वास्तविक जीवन में उनका रूमानी रिश्ता भी जोड़ा गया। कुछ लोगों द्वारा "भोजपुरी सिनेमा की माधुरी दीक्षित कहलाने वाली नगमा ने 2005 भोजपुरी फ़िल्म पुरस्कारों में "दूल्हा मिलाल दिलदार" में अपने प्रदर्शन के लिए सर्वश्रेष्ठ अभिनेत्री का पुरस्कार जीता. 2006 की फ़िल्म "गंगा" में उन्होंने अमिताभ बच्चन और हेमा मालिनी के साथ गंगा के रूप में अभिनय किया। जब उनसे पूछा गया कि वे क्यों भोजपुरी फ़िल्मों में स्थानांतरित हुई हैं, तो उन्होंने कहा कि "मैं अलग-अलग भाषाओं में फ़िल्में करना चाहती हूं. मैंने पहले ही 10 भाषाओं की फ़िल्मों में काम किया है। मेरी पहली भोजपुरी फ़िल्म 'पंडित जी बताइना ब्याह कब होली' ज़बरदस्त हिट साबित हुई थी। उसके बाद कई प्रस्ताव मिले और वे इतने अच्छे थे कि उन्हें नज़रअंदाज नहीं किया जा सकता था". जब अप्रैल, 2007 में द हिंदू अख़बार द्वारा दिल्ली में साक्षात्कार लिया गया, तब उन्होंने यह भी संकेत दिया है कि भोजपुरी फ़िल्मों पर ध्यान केंद्रित करने के फ़ैसले का एक और महत्वपूर्ण कारण, अपने राजनैतिक प्रचार में मदद देने के लिए था।

2006 में उन्होंने राज बब्बर के साथ एक जिंद एक जान के ज़रिए पंजाबी फ़िल्मों में शुरूआत की.

सितंबर 2006 में मिड-डे के एक साक्षात्कार में अपने कॅरिअर की चर्चा के दौरान नगमा को यह कहते हुए उद्धृत किया गया: "मैंने नौ भाषाएं सीखी हैं, इसलिए मैं सभी भाषाओं की फ़िल्मों में काम करना चाहती हूं. ... जहां तक हिन्दी फ़िल्मों का मामला है, मैं एक बहुत बड़ी ऐतिहासिक रोमांचक फ़िल्म के लिए अनुबंध पर हस्ताक्षर करने की प्रक्रिया में हूं. मुझे ठोस क़िस्म की भूमिकाएं करने का मौक़ा मिल रहा है, इसलिए मैं संतुष्ट हूं. मार्च, 2007 में, अपनी वर्तमान कई भोजपुरी फ़िल्मों को पूरा करने की प्रतिबद्धता के बारे में टिप्पणी करते हुए, उन्होंने अपनी मौजूदा परियोजनाओं को पूरा करने के बाद हिन्दी फ़िल्मों में लौटने की दिशा में अपना ध्यान केंद्रित करने का इरादा व्यक्त किया। 2007 में हिंदुस्तान टाइम्स के साक्षात्कार के दौरान, जिसमें उन्होंने सिनेमा और राजनीति के प्रति अपनी भावी योजनाओं की चर्चा की, नगमा ने विवादों के संबंध में अपनी ख्याति के बारे में एक प्रश्न के जवाब में कहा: "विवादों से निपटने के लिए आप में हिम्मत की ज़रूरत है। ज़ाहिर है, चाहे वह नकारात्मक कारणों के लिए हो या सकारात्मक, मैं हमेशा खबरों में बनी रही हूं.

भारतीय कांग्रेस पार्टी की एक मुखर समर्थक, 2007 में आंध्र प्रदेश राज्य सभा सीट के लिए नगमा की सिफारिश की गई थी। अप्रैल 2004 के चुनाव के दौरान वे आंध्र प्रदेश में कांग्रेस पार्टी की एक प्रमुख स्टार प्रचारक थीं। उन्होंने केवल औपचारिक रूप से उसी महीने हैदराबाद में, कांग्रेस पार्टी की 'धर्मनिरपेक्षता और ग़रीब तथा कमजोर वर्गों के कल्याण के प्रति प्रतिबद्धता' को पार्टी में शामिल होने का कारण बताते हुए, सदस्यता ग्रहण की थी। कहा जाता है कि पहले भारतीय जनता पार्टी (भाजपा) ने उन्हें लुभाने की कोशिशें की, जिसके बारे में इंडो-एशियन न्यूज़ सर्विस की रिपोर्ट ने कहा कि "यह भी संकेत दिया गया है कि उन्हें [भाजपा के उम्मीदवार के रूप में] हैदराबाद से" उसी चुनाव में उतारा जाएगा. नगमा को कहीं और यह कहते हुए उद्धृत किया गया कि उन्होंने पहले कांग्रेस पार्टी का समर्थन राजीव गांधी की प्रशंसिका होने की वजह से किया। 

2006 के एक साक्षात्कार में, जिसे उपयुक्त शीर्षक दिया गया "नगमा, द सरवाइवर", उन्होंने अपने परिवार के इतिहास और अपनी राजनीतिक सक्रियता के बीच सीधा संबंध जोड़ा: "मेरी मां मुसलमान है और मेरे पिताजी हिंदू. हमारी परवरिश में सभी धर्मों का सम्मान करना सिखाया गया। साम्प्रदायिक दंगों से मुझे पीड़ा पहुंचती है। मैं कुछ करना चाहती थी। इसलिए मैं राजनीति में शामिल हो गई।" उसी साक्षात्कार में, वे यह भी कहती हैं कि उन्होंने अपनी फ़िल्मी कॅरिअर की वजह से भारतीय लोक सभा के लिए चुनाव लड़ने का प्रस्ताव ठुकरा दिया था: "अगर मैं संसद की एक सदस्या बनती हूं, तो मेरे लिए ज़रूरी होगा कि मैं अपने निर्वाचन क्षेत्र को अपना 100 प्रतिशत दे सकूं - जो मैं उस समय करने की स्थिति में नहीं थी". बहरहाल, 2007 में हिंदुस्तान टाइम्स के साथ एक साक्षात्कार में उन्होंने कहा कि "राजनीति जारी रहेगी और मेरा अभिनय भी. ध्यान रहे, मैं पहले एक अभिनेत्री हूं. मैं जब तक ज़िंदा हूं, तब तक काम करना चाहती हूं." दिलचस्प बात यह है कि प्रमुख नायिका के रूप में उनकी आख़िरी बॉलीवुड फ़िल्म में उन्होंने कांग्रेस पार्टी के साथी सदस्य और अब सांसद गोविंदा के साथ काम किया, जिन्होंने लोकसभा के सदस्य बने रहते हुए भी, फिल्मों में काम करना जारी रखा.

संभवतः अपने उदीयमान राजनीतिक जीवन को ध्यान में रखते हुए नगमा ने कहा है कि वे हर रोज़ चिंतन-मनन करती हैं और ख़ुद को "भगवान से बेहद प्यार करने वाली" मानती हैं। अपने परिवार की मिश्रित धार्मिक पृष्ठभूमि के अनुरूप उन्होंने कहा कि वे क़ुरान, भगवद्गीता और बाइबिल पढ़ चुकी हैं। "चूंकि मेरा झुकाव अध्यात्म की ओर है, मैं उस शैली की पुस्तकों को ज़्यादा पढ़ती हूं. मैंने ध्यान का अभ्यास भी शुरू कर दिया है। मैं लगभग 12 वर्षों से आर्ट ऑफ़ लिविंग सिखा रही हूं. लेकिन यीशु के प्रति मेरी हमेशा ही जिज्ञासा रही है। चूंकि मेरी एक आंटी ईसाई थीं, मैं उनसे ईसा मसीह के बारे में ज़्यादा बताने का आग्रह करती रहती थी। वर्ष 2000 में, एक ऐसी ही चर्चा के दौरान, मैंने अपने निस्तार प्रार्थना का पाठ किया। नव विधान पढ़ते समय, मैंने बपतिस्मा के महत्व को महसूस किया और एक चर्च में शामिल होने की बात भी सोची. इसलिए, मैं तुरंत जुहू, मुंबई में पादरी शेखर कल्याणपुर के न्यू लाइफ़ फ़ेलोशिप में शामिल हो गई। मैंने 4 जनवरी को बपतिस्मा ग्रहण किया। चूंकि 2007 विश्राम का वर्ष था, मैंने फ़िल्मों से एक ब्रेक लेने का फ़ैसला किया और धर्मोत्साह से मैंने बाइबिल का अध्ययन जारी रखा".

