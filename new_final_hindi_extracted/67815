बड़ा निकोबार

बड़ा निकोबार (Great Nicobar), जिसे दक्षिण निकोबारी भाषा में टोकिओंग लोंग या केवल लोओंग कहा जाता है, भारत के निकोबार द्वीपसमूह का एक द्वीप है। यह निकोबार द्वीपसमूह का दक्षिणतम द्वीप है और इसका सबसे दक्षिणी बिन्दु "इंदिरा पोइंट" कहलाता है और वह भारत का सबसे दक्षिणी बिन्दु भी है। द्वीप का लगभग ८५% क्षेत्रफल भारत सरकार द्वारा बड़ा निकोबार जैवमण्डल आरक्षित क्षेत्र नामक संरक्षित क्षेत्र घोषित किया जा चुका है। 

द्वीप पर कई नदियाँ हैं, जिनमें आलेक्सान्ड्रा नदी, अमृत कौर नदी, डागमार नदी और गैलेथिआ नदी शामिल हैं। पूरे द्वीप पर उत्तर-से-दक्षिण की ओर ढलान होने से अधिकांश नदियाँ दक्षिणपश्चिमी दिशा में बहती हैं। द्वीप पर छोटे टीले-पहाड़ बिछे हुए हैं और एक मुख्य श्रेणी उत्तर-दक्षिण दिशा में खड़ी है जिसमें द्वीप का सबसे ऊँचा पहाड़ - ६४२ मीटर ऊँचा थुलियर पर्वत - स्थित है।

बड़े निकोबार पर कई प्राणी हैं जो, निकोबार के सिवाय, विश्व में कहीं मिलते। इनमें निकोबारी झाड़मुर्गी (Megapodius nicobariensis), केकड़े खाने वाला निकोबारी लम्बी पूँछ बंदर (Macaca fascicularis umbrosa), खारे पानी का मगरमच्छ (Crocodylus porosus), विशाल चमड़ापीठ समुद्री कछुआ (Dermochelys coriacea), मलयई डिब्बा कछुआ (Cuora amboinensis), निकोबारी झाड़छछून्दर (Tupaia nicobarica), जालीदार अजगर (Python reticulatus) और नारियल केकड़ा (Birgus latro) शामिल हैं।

