हिन्दी समर्थन युक्त मोबाइल फोनों की सूची

मोबाइल फोन आजकल हर व्यक्ति की आवश्यकता बन चुका है। इण्टरनेट पर हिन्दी के प्रयोक्ता ऐसा फोन चाहते हैं जिससे कि वे अपने फोन पर भी हिन्दी का प्रयोग कर सकें जिसमें कि हिन्दी साइटों की सर्फिंग, ईमेल, गपशप, ब्लॉगिंग, ट्विटिंग आदि शामिल हैं। आजकल मोबाइल फोनों में हिन्दी भाषा का समर्थन बढ़ता जा रहा है। विभिन्न कम्पनियाँ हिन्दी समर्थन युक्त हैण्डसैट ला रही हैं। लेकिन अक्सर इस बारे भ्रम रहता है कि फोन में हिन्दी समर्थन है कि नहीं। इस बारे में जानकारी प्रदान करने हेतु यह सूची बनाई गई है।

"आंशिक" प्रदर्शन से अर्थ है कि फोन में हिन्दी दिखती तो है परन्तु सही रूप से नहीं। मात्रायें तथा संयुक्ताक्षर बिखरे हुये से दिखते हैं। इसका कारण है कि फोन में हिन्दी फॉण्ट तो होता है परन्तु फोन का कॉम्पलैक्स स्क्रिप्ट लेआउट इंजन हिन्दी का समर्थन नहीं करता अर्थात देवनागरी को सही तरीके से रॅण्डर नहीं करता। ऐसे फोनो में कुछ सॉफ्टवेयरों में हिन्दी सही रूप से दिख सकती है जो कि फोन की बजाय अपना हिन्दी फॉण्ट इंजन प्रयोग करते हों।



