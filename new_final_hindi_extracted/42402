कोबाल्ट

कोबाल्ट एक रासायनिक तत्व है और संक्रमण धातु के समूह का सदस्य है। अपने शुद्ध रूप में यह धातु सख़्त, चमकीली और सलेटी-चाँदी रंग की है, लेकिन यह पृथ्वी पर केवल अन्य रासायनिक तत्वों के साथ बने यौगिकों के रूप में ही मिलती है। कुछ मात्रा में यह निकल की तरह पृथ्वी पर उल्काओं में गिरती है और वहीं शुद्ध रूप में देखी जा सकती है।

कोबाल्ट-आधारित नीले वर्णक (पिगमेंट) हज़ारों वर्षों से मानवों द्वारा प्रयोग होते आ रहें हैं और उन्हें अक्सर शीशा बनाते हुए शीशे को नीला रंग देने के लिये इस्तेमाल किया जाता रहा है। इसे बर्तनों, प्यालों, स्याही व अन्य चीज़ों को भी रंगित करने के लिये प्रयोग किया जाता है। आधुनिक काल में आधिकतर कोबाल्ट खनिज अफ़्रीका के कांगो लोकतान्त्रिक गणराज्य और ज़ाम्बिया देशों में खानों से निकाला जाता है। तीव्र लौहचुम्बकत्व का गुण रखने वाला यह तत्व अत्यंत चुम्बकीय होता है और उद्योग में इसका प्रयोग एक चुम्बकीय और कठोर धातु के गुणों के कारण किया जाता है। मनुष्य-सहित कई अन्य जीवों को जीवन के लिये अल्प मात्रा में कोबाल्ट-युक्त आहार खाने की आवश्यकता है।

