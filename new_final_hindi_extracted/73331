चेतन ऊर्जा

जीवन में विभिन्न पहलुओं के अनुभव के आधार पर मैंने एक अवधारणा बनाई है। इस अवधारणा के द्वारा जीवन के उन तमाम अनसुलझे एवं अनछुए पहलुओं जैसे भूत-प्रेत, आत्मा, पुनर्जन्म, आनुवंशिकी, अस्तित्व, व्यक्तित्व आदि को समझा जा सकता है। ये है "चेतन ऊर्जा अवधारणा" 
इसके अनुसार चेतन ऊर्जा, भौतिक ऊर्जा की तरह ही समस्त जगत में व्याप्त जीवन की वह ऊर्जा है जिससे जीवन के संवेगात्मक कार्य (भावनात्मक एवं संवेदनात्मक) उसी प्रकार सम्पादित होते हैं जिस प्रकार भौतिक ऊर्जा से यांत्रिक कार्य (शारीरिक एवं बौध्दिक) सम्पादित होते हैं.
हमारे जीवन के सूक्ष्म स्वरूप यानि कारण स्वरूप के अन्तर्गत आने वाले मन, बुध्दि, चित्त, अहंकार, भाव एवं संवेदनाआदि चेतन तत्व, चेतन ऊर्जा से उसी प्रकार बने हंं जिस प्रकार भौतिक तत्व भौतिक ऊर्जा से बने होते हैं तथा चेतन जगत की सभी गतिविधियाँ इस चेतन ऊर्जा के द्वारा उसी प्रकार संचालित होती हैं जिस प्रकार स्थूल यानि भौतिक जगत की गतिविधियाँ भौतिक ऊर्जा के द्वारा संचालित होती हैं.
ये चेतन ऊर्जा हमारे सूक्ष्म जीवन को वातावरण से ग्राह्यता के भाव एवं संवेदना के द्वारा प्रत्यक्ष रूप से प्राप्त होती है. इस चेतन ऊर्जा के द्वारा हमारा सूक्ष्म जीवन पोषित एवं विकसित होता है तथा सूक्ष्म जीवन की गतिविधियों में व्यय यह चेतन ऊर्जा प्राकट्य के भाव एवं संवेदना के द्वारा वापिस वातावरण में चली जाती है. 

चेतन ऊर्जा का प्रवाह हमारे जीवन से वातावरण की ओर एवं वातावरण से जीवन की ओर चलता रहता है। चेतन ऊर्जा के द्वारा हमारे जीवन का पोषण अंतर्मुखी अवस्था में विश्राम के द्वारा, शयन के द्वारा, भोजन की क्रिया द्वारा, ध्यान के द्वारा एवं योग आदि के द्वारा होता है। इन क्रियाओं के द्वारा हम अपने आप को तरोताजा एवं अंदर से भरा हुआ महसूस करते हैं। क्योंकि इन क्रियाओं के द्वारा हमारे जीवन को चेतन ऊर्जा की प्राप्ति होती है जिससे हमारा जीवन पोषित होता है और हमें तृप्ति एवं आनंद की अनुभूति होती है। ठीक इसके विपरीत जब हम अपनी चेतन ऊर्जा का सकारात्मक कार्यों में व्यय करते हैं तो हमें सुख मिलता है एवं नकारात्मक कार्यों में व्यय करते हैं तो दुःख मिलता है। इस प्रकार चेतन ऊर्जा का प्रवाह जन्म से लेकर मृत्यु पर्यन्त हमारे जीवन में सतत चलता रहता है।

सामान्यतः चेतन ऊर्जा प्रत्येक जीव को ग्राह्यता के भाव जैसे पोषण, विश्राम, निद्रा आदि के द्वारा शांत अवस्था में तथा हर्ष, उमंग एवं उत्साह में वातावरण से प्रत्यक्ष रूप से प्राप्त होती है और जीवन के विभिन्न सूक्ष्म कार्यों जैसे भय, क्रोध, घृणा, निंदा, ईर्ष्या, शोक, तनाव, हिंसा, मनोरंजन आदि के द्वारा पुनः वातावरण में चली जाती है परन्तु इसके अतिरिक्त जीव एक दूसरे से भी चेतन ऊर्जा प्रेम, सहानुभूति, आशीर्वाद, प्रभाव, आदि के द्वारा प्राप्त करते हैं।

सुख दो प्रकार का होता है एक पाने का, दूसरा खोने का। पाने का सुख जैसे पोषण (तन से, मन से एवं धन से ), हर्ष, उत्साह एवं उमंग इत्यादि से प्राप्त होता है। खोने का सुख मनोरंजन, निंदा, भोग इत्यादि से प्राप्त होता है। पाने के सुख में शरीर को चेतन ऊर्जा की प्राप्ति होती है जबकि खोने के सुख में शरीर की चेतन ऊर्जा की हानि होती है। खोने का सुख ठीक वैसा ही है जैसे घड़े की सतह से उड़ता हुआ पानी घड़े को ठंडा करता रहता है। वैसे ही मनोरंजन में हमारे शरीर से निकलती हुई चेतन ऊर्जा हमें सुख प्रदान करती जाती है और हम इसी सुख की चाहत में भोग विलास करते जाते हैं परंतु शरीर में चेतन ऊर्जा का स्तर गिरने से हम और भी अतृप्त एवं मन से दुर्बल हो जाते हैं। इस कमी को दूर करने के लिए आवश्यक है कि हम चेतन ऊर्जा की प्राप्ति करें।( रामकुमार गुप्ता )