अतिशीतल बौना

अतिशीतल बौना (ultra-cool dwarf) वर्णक्रम श्रेणी M की ऐसी तारकीय या उपतारकीय खगोलीय वस्तु होती है जिसका तापमान 2,700 कैल्विन से कम हो। ट्रैपिस्ट-१ एक जाना-पहचाना अतिशीतल बौना तारा है। हमारे सूरज के पड़ोस के सभी तारों में से लगभग 15% अतिशीतल बौने हैं।

अतिशीतल बौनों में हाइड्रोजन का संलयन (फ्यूज़न) धीमी गति से चलता है जिस कारणवश इनकी आयु बहुत लम्बी होती है। जहाँ हमारे सूरज की आयु 4.6 अरब वर्ष है और इसके पास अभी 5.4 अरब और वर्षों तक खपाने को हाइड्रोजन गैस है, अतिशीतल बौनों की आयु 100 अरब वर्षों से भी अधिक हो सकती है। हमारे ब्रह्माण्ड की कुल आयु केवल 13.8 अरब वर्ष होने के कारण सभी अतिशीतल बौने अभी अपने आरम्भिक काल में ही हैं और उनका बहुत जीवन शेष है।

