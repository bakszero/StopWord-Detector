वरुण गांधी

फिरोज वरुण गांधी (जन्म १३ मार्च १९८०) एक भारतीय राजनीतिज्ञ हैं। वो भारतीय संसद के निम्न सदन लोकसभा के सुल्तानपुर से सदस्य हैं। वो भारतीय जनता पार्टी की राष्ट्रीय कार्यकारिणी के सदस्य और पार्टी के इतिहास में सबसे युवा राष्ट्रीय महासचिव हैं। इससे पहले वो १५वीं लोकसभा में पीलीभीत से सांसद रह चुके हैं। वरुण गांधी को मार्च २०१३ में राजनाथ सिंह की टीम में भी चुना गया। उन्हें राष्ट्रीय महासचिव चुना गया और वो पार्टी के इतिहास में सबसे युवा महासचिव हैं।

वरुण गांधी का जन्म १३ मार्च १९८० को नई दिल्ली में हुआ। उनके माता पिता का नाम मेनका गांधी और संजय गांधी है। वो पूर्व प्रधानमंत्री इंदिरा गांधी के पौत्र हैं। उनके पिता की मौत एक विमान दुर्घटना में जून १९८० में हुई। उनके पिता के निधन के समय वरुण गांधी की आयु मात्र ३ माह थी।

वरुण गांधी ने १९९९ में पीलीभीत निर्वाचन क्षेत्र में अपनी मां के लिए प्रचार कार्य आरम्भ किया। उन्होंने अपनी मां के साथ २००४ में भाजपा की सदस्यता प्राप्त की। इससे पहले वो राष्ट्रीय जनतांत्रिक गठबंधन (राजग) की सदस्य थीं।

