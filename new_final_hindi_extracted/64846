M-श्रेणी क्षुद्रग्रह

M-श्रेणी क्षुद्रग्रह (M-type asteroid) क्षुद्रग्रहों की एक श्रेणी है जिसके सदस्यों की बनावट के बारे में केवल अधूरी जानकारी ही उपलब्ध है। इनका ऐल्बीडो (चमक) मध्यम, और उसका माप ०.१ से ०.२ के बीच होता है। M-श्रेणी क्षुद्रग्रहों की तीसरी सबसे बड़ी श्रेणी है।

M-श्रेणी क्षुद्रग्रहों में से कुछ (लेकिन सब नहीं) निकल और लोहे के बने होते हैं, जिसमें कभी-कभी पत्थर भी होता है। खगोलशास्त्रियों का अनुमान है कि यह ऐसे क्षुद्रग्रहों के अन्दरूनी भाग होते हैं जिनमें सामग्री (धूल, बर्फ़, पत्थर व धातु) का परतीकरण हो चुका हो और जिन्हें ठोकर लगने से उनके भाग उखड़ गए हो। M-श्रेणी क्षुद्रग्रह पृथ्वी पर गिरने वाले लौह उल्काओं के स्रोत माने जाते हैं। ध्यानयोग्य है कि बहुत से M-श्रेणी क्षुद्रग्रह धातु के नहीं होते और कुछ की संरचना C-श्रेणी क्षुद्रग्रहों से मिलती-जुलती होती है।

M-श्रेणी क्षुद्रग्रहों के उत्सर्जन वर्णक्रम (एमिशन स्पेक्ट्रम) लालिमा दिखाते हैं और अक्सर उनमें कोई विशेष अवशोषण बैंड () नहीं दिखते, हालांकि कुछ में ०.७५ माइक्रोमीटर से अधिक और ०.५५ माइक्रोमीटर से कम तरंगदैर्घ्य (वेवलेंथ) पर हलके अवशोषण बैंड भी मिलते हैं।

