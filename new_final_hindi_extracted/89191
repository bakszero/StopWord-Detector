खांडवी

खांडवी गुजराती व्यंजन है। ये जितना दिखने में अच्छी लगती है उतनी ही खाने में स्वादिष्ट. ये सिर्फ गुजरात और महाराष्ट्र में ही नहीं बल्कि सारे भारत भर में लोकप्रिय है। इसके रोल्स देखकर लगता है कि इसे बनाना कठिन होगा लेकिन है बहुत आसान. बस घोला, पकाया, बिछाया, रोल किया, तड़का लगाया और आपकी खांडवी तैयार. खांडवी में तेल न के बराबर है और इसमें अधिक मिर्च मसाले भी नहीं है इसलिये आपके पेट के लिये भी यह एकदम फिट है। तो फिर आज बनाते है खांडवी. 



बेसन को किसी बर्तन में छान कर निकालिये, दही को फैंट कर बेसन में मिलाइये, पानी, हींग, अदरक पेस्ट, हल्दी पाउडर और नमक डालकर चमचे से चलाते हुये घोल तैयार कीजिये.(घोल में गुठलियां नहीं रहनी चाहिये) 
एक भारी तले के बर्तन लीजिये, इसमें तैयार घोल डालिये और पकने के लिये गैस पर रखिये. चमचे से चलाते हुये लगभग 8-9 मिनट तक पकाइये. पहले तेज गैस पर पकाइये, जैसे ही घोल गाढ़ा होने लगे और घोल में उबाल आजाय, गैस फ्लेम धीमी कर दीजिये. घोल को चलाते हुये पकाइये. यह घोल पर्याप्त गाढ़ा हो जाय तो खांडवी जमाने के लिये तैयार है। 

इस घोल को थाली या ट्रे में बिना चिकना किये, चमचा या कटोरी की सहायता से पतला फैलाकर रख दीजिये. 10 -15 मिनिट में यह घोल जम जाता है, चाकू की सहायता से 2 इंच चौड़ी, 6 इंच लम्बी पट्टियां काट लीजिये, इन पट्टियों को रोल बनाते हुये उठाइये और प्लेट में लगाकर रखिये. 

छोटी कढ़ाई में तेल डाल कर गैस पर रखिये, तेल गरम होने पर राई डालिये, राई तड़कने के बाद हरी मिर्च डालिये, गैस बन्द करिये, इस तड़के को थोड़ा थोड़ा खांडवी के ऊपर डालिये, हरे धनियां और नारियल डाल कर सजाइये. 
आपकी खाडवी तैयार है, खांडवी को हरे धनियां की चटनी के साथ परोसिये और खाइये.

चार सदस्यों के लिये, समय 40 मिनिट
