प्रभु चावला

प्रभु चावला इंडिया टुडे के संपादक व इंडिया टुडे समूह के संपादकीय निदेशक हैं। रिपोर्टर और संपादक के तौर पर 25 साल में इन्‍होंने ऐसी घटनाओं पर व्‍यापक ढंग से लिखा, जिसने भारतीय राजनीति और इसे संचालित करने वालों की दिशा बदल कर रख दी.

प्रभु ने इंडिया टुडे के प्रादेशिक संस्‍करणों को हिंदी, तमिल, तेलुगू, मलयालम और बंगाली भाषाओं में आरंभ किया। इसके अलावा प्रभु 'आज तक' पर प्रसारित होने वाले साप्‍ताहिक टॉक शो 'सीधी बात' के एंकर भी हैं। प्रभु द्वारा राजनीति, व्‍यापार और संस्‍कृति के क्षेत्र में खबर बनाने वालों का अनोखे तरीके से किए गए एनकाउंटर के चलते यह भारतीय टेलीविजन में सबसे अधिक देखा जाने वाला कार्यक्रम बन गया है।

इंडिया टुडे में शामिल होने से पहले प्रभु चावला दिल्‍ली विश्‍वविद्यालय में अर्थशास्‍त्र के व्याख्याता थे। ये 'द इंडियन एक्‍सप्रेस' और 'फाइनेंशियल एक्‍सप्रेस' के संपादक भी रह चुके हैं। इन्‍होंने समसामयिक घटनाओं व खोजी रिपोर्टिग में 'जीके रेड्डी मेमोरियल अवॉर्ड' और पत्रकारिता में उत्‍कृष्‍ट प्रदर्शन के लिए 'फिरोज गांधी मेमोरियल अवॉर्ड' समेत कई राष्‍ट्रीय पुरस्‍कारों को अपने नाम किया है। इन्‍हें 2003 में 'पद्मभूषण' पुरस्‍कार से भी सम्‍मानित किया जा चुका है।
