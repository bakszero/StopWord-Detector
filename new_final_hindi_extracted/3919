तलास

तलास () मध्य एशिया के किर्गिज़स्तान देश में एक छोटा-सा शहर है और उस राष्ट्र के तलास प्रांत की राजधानी भी है। तलास शहर १८७७ में रूसी साम्राज्य के ज़माने में भेजे गए लोगों द्वारा तलास नदी की वादी में दो ऊँची पर्वत शृंखलाओं के बीच बसाया गया था। इस शहर के दक्षिण में बेश-ताश वादी है (बेश-ताश का मतलब किरगिज़ भाषा में 'पांच पत्थर' होता है)।

तलास शहर व्यापारिक रूप से तलास नदी की घटी में ही स्थित काज़ाख़स्तान के तराज़ शहर से जुड़ा हुआ था। जब सोवियत संघ ख़त्म हुआ तो किर्गिज़स्तान और काज़ाख़स्तान दो अलग राष्ट्र बन गए और उनकी आपसी सीमा पर काज़ाख़स्तान ने कई रोकें लगा दीं। तलास शहर किर्गिज़स्तान की चुय नदी की घाटी और राजधानी बिश्केक से अपने पास के पर्वतों के कारणवश कटा हुआ था इसलिए सीमा बंद हो जाने का इस शहर की अर्थव्यवस्था पर बहुत बुरा असर पड़ा। यहाँ के किर्गिज़स्तान के बाक़ी इलाक़ों में जाने के लिए बहुत से मोड़ो वाली एक ३,५०० मीटर ऊँची पहाड़ी सड़क से गुज़ारना पड़ता है जिसपर यातायात धीरे चलता है। बर्फ़बारी की वजह से सर्दियों में यह सड़क पूरी तरह बंद हो जाती है।

मनास की दास्तान किर्गिज़स्तान की राष्ट्रीय वीर-गाथा है और मनास का जन्मस्थल तलास प्रांत के आला तू () पर्वतों में बताया जाता है। तलास शहर से चंद किलोमीटर दूर एक मक़बरा है जिसका नाम 'कुम्बोज़ मनास' () है (यानि 'मनास का गुम्बज़')। लेकिन सन् १३३४ (अनुमानित) में बने इस गुम्बज़ पर 'अमीर अबूका की बेटी और स्त्रीयों में महानतम, केनिकेज़ ख़ातून​' का नाम दर्ज है। इसपर यह मान्यता है कि यह मनास की पत्नी ने जान-बूझकर ग़लत लिखवाया ताकि मनास के दुश्मन चकमा खा जाएँ और उसके शव का निरादर न कर सकें। इस मक़बरे को अब एक संग्रहालय बना दिया गया है।

