साहेब, बीवी और गैंगस्टर रिटर्न्स

साहेब, बीवी और गैंगस्टर रिटर्न्स तिग्मांशु धूलिया निर्देशित 2013 की बॉलीवुड प्रेमकहानी-रहस्यमय नाटक फ़िल्म है। ये फिल्म 2011 की फ़िल्म साहेब, बीबी और गैंगस्टर की उत्तरकृति है। इसमें अभिनय जिमी शेरगिल, माही गिल, इरफ़ान ख़ान और सोहा अली खान ने किया है। यह फ़िल्म 8 मार्च 2013 को जारी की गई। राजनीति, शक्ति और पैसे के बीच संघर्ष को कहानी में बिल्कुल अलग अंदाज में प्रस्तुत किया गया है।
गैंगस्टर रिटर्न्स (उत्तरकृत्ति) फिल्म की आगे की कहानी पेश की गई है। फिल्म में घायल आदित्य प्रताप सिंह (जिम्मी शेरगिल) अब व्हील चेयर पर है। उसकी बीवी माधवी (माही गिल) विधायक है जो शराब के नशे में डूबी रहती है। सत्ता माधवी के हाथ में लेकिन चलती साहेब की है। माधवी पति की इजाजत के बिना कुछ नहीं करती। हालांकि वो अपने पति के साहेब के साथ एक ही हवेली में रहती है लेकिन दोनों के बीच संबंध खासे तनावपूर्ण हो चुके हैं। इन्द्रजीत सिंह (इरफ़ान ख़ान) एक दूसरे राजसी खानदान का राजा होता है। इन्द्रजीत, आदित्य से बदला लेना है क्योंकि उसे लगता है कि उसके पूर्वजों को आदित्य के पूर्वजों ने मारा था। इन्द्रजीत सिंह रंजना (सोहा अली खान) से प्यार करता है और रंजना भी इन्द्रजीत से प्यार करती है। रंजना को साहेब भी चाहता है और वह उससे विवाह करना चाहता है। रंजना भी एक राजसी खानदान से ताल्लुक रखती हैं। उनके पिता ब्रजेंद्र सिंह (राज बब्बर) हैं। इधर इन्द्रजीत और रंजना एक दूसरे से विवाह करने का फैसला कर लेते हैं लेकिन लेकिन आदित्य प्रताप सिंह ऊर्फ साहेब रंजना के पिता पर बेटी के विवाह का दबाव बनाता है और ऐसी परिस्थितियां पैदा कर देता है कि ब्रजेंद्र सिंह अपनी बेटी का विवाह व्हीलचेयर पर बैठे आदित्य प्रताप से करने के लिए बाध्य हो जाता है। जिससे इन्द्रजीत और माधवी को धक्का पहुंचता है। ब्रजेंद्र सिंह गुप्त तरीके से इंद्रजीत सिंह को तब तक अपनी बेटी की देखभाल करने की ज़िम्मेदारी सौंपता है जब तक कि वो आदित्य प्रताप सिंह के साथ है। इन्द्रजीत अपने मकसद में कामयाब होने के लिए वह अपने प्लान में माधवी को शामिल कर लेता है। तब ब्रजेंद्र को दो बातों का पता लगता है। पहली बात तो ये कि पुरानी दुश्मनी की वजह से इन्द्रजीत, आदित्य के खून का प्यासा है और दूसरी बात ये कि इन्द्रजीत और रंजना एक दूसरे से प्यार करते हैं। आदित्य और रंजना की सगाई के बाद, आदित्य, रंजना को कुछ दिनों के लिए हवेली में रहने को कहता है। एकाकीपन का शिकार हुई माधवी और अधिक हताश हो जाती है और अपने आपको राजनैतिक गतिविधियों में व्यस्त रखने की कोशिश करती है। इन्द्रजीत इस मौके का फायदा उठाता है और माधवी के करीब जाता है। एक दिन रंजना, इंद्रजीत और माधवी को आपत्तिजनक अवस्था में देख लेती है। वो अपने आपको ठगा सा महसूस करती है और इंद्रजीत को सबक सिखाने का फैसला करती है। वो माधवी और इंद्रजीत के अफेयर और इंद्रजीत के आदित्य को मारने के प्लान की जानकारी आदित्य को दे देती है। जल्द ही आदित्य अपनी विकलांगता से निजात पा लेता है। उसके बाद क्या होता है। इस प्रकार कहानी आगे बढ़ती है।

