पतंजलि आयुर्वेद

पतंजलि आयुर्वेद लिमिटेड भारत प्रांत के उत्तराखंड राज्य के हरिद्वार जिले में स्थित आधुनिक उपकरणों वाली एक औद्योगिक इकाई है। इस औद्योगिक इकाई की स्थापना शुद्ध और गुणवत्तापूर्ण खनिज और हर्बल उत्पादों के निर्माण हेतु की गयी है।

सन 2006 में पतंजलि आयुर्वेद की स्थापना हुई। वर्तमान में पतंजलि आयुर्वेद आयुर्वेदिक औषधियों और विभिन्न खाद्य पदार्थों का उत्पादन करती है। भारत के साथ-साथ विदेशों में भी इसकी इकाइयां बनाने की योजना है, इस संदर्भ में नेपाल में कार्य प्रारम्भ हो चुका है। पतंजलि आयुर्वेद लिमिटेड पूरी तरह से स्वदेशी (भारतीय) कंपनी है। भारतीय बाज़ार में आज पतंजलि आयुर्वेद की मजबूत पकड़ है जो कि बाज़ार में मौजूद विभिन्न विदेशी कंपनियों को कड़ी टक्कर दे रही है। बाबा रामदेव के पतंजलि आयुर्वेद का सालाना टर्नओवर 2500 करोड़ के आस-पास है। शायद ही कुछ ऐसा हो जो पतंजलि आयुर्वेद लिमिटेड ना बनाती हो। खाद्य सामाग्री से लेकर पतंजलि के सौन्दर्य उत्पाद और औषधियाँ तक बाज़ार में उपलब्ध हैं।

पतंजलि आयुर्वेद ने सबसे पहले औषधियों के निर्माण से शुरुआत की थी। धीरे-धीरे पतंजलि आयुर्वेद खाने-पीने की चीजों से लेकर कांतिवर्धक उत्पादों का निर्माण भी करने लगी है। पतंजलि आयुर्वेद 45 तरह के कांतिवर्धक (cosmetics) उत्पाद बनाती है जिसमें सिर्फ 13 तरह के शरीर साफ़ करने के उत्पाद शामिल हैं, जैसे-शैंपू, साबुन, लिप बाम, स्किन क्रीम आदि। किराना के भी बहुत से उत्पादों का निर्माण पतंजलि आयुर्वेद द्वारा किया जाता है। यह कंपनी 30 अलग-अलग तरह के खाद्य पदार्थ तैयार करती है जैसे- सरसों तेल, आटा, घी, बिस्किट, मसाले, तेल, चीनी, जूस, शहद इत्यादि। दूसरी कंपनियों की तुलना में पतंजलि आयुर्वेद के उत्पाद सस्ते हैं। एफ.एम.सी.जी. कंपनियों को कड़ी चुनौती देने के लिए पतंजलि आयुर्वेद हाल ही में टीवी पर अपने उत्पादों के विज्ञापन देने शुरू किए हैं। साल 2012 में करीब 150 से 200 के बीच रहने वाली पतंजलि के दुकानों की संख्या बढ़कर 4000 हो चुकी है। इतना ही नहीं पतंजलि आयुर्वेद के तमाम उत्पाद पतंजलि आयुर्वेद की आधिकारिक वेबसाइट पर ऑनलाइन भी बेचे जा रहे हैं। पतंजलि आयुर्वेद का च्यवनप्राश और सरसों का तेल आदि अब रिलायंस के रिटेल स्टोर में भी बिकने लगे हैं। देश भर के 400 स्टोर्स में पतंजलि आयुर्वेद के उत्पाद बिक रहे हैं जिसे 2015 के आखिर तक 1000000 स्टोर्स तक पहुंचाने की योजना है। 

बाबा रामदेव ने स्वदेशी का पथ अपनाया और पतंजलि आयुर्वेद की स्थापना कर लोगों के सामने एक स्वदेशी ब्रांड को विकल्प के रूप में प्रस्तुत किया वहीं दूसरी ओर विभिन्न एफएमसीजी कंपनियों को टक्कर दी। हालांकि पतंजलि आयुर्वेद के शुरुआती दिनों में एफएमसीजी कंपनियों ने उसे हल्के में लिया लेकिन अब पतंजलि उत्पादों की मांग बढ़ने के साथ पतंजलि आयुर्वेद ने अपनी प्रतिद्वंद्वी कंपनियों को कड़ी चुनौती देनी शुरू कर दी है। पतंजलि प्रोडक्टस की लोकप्रियता और बढ़ती मांग के चलते बड़े-बड़े शहरों भी जैसे मुंबई, दिल्ली के बिग बाजार, हाइपर सिटी, स्टार बाजार और रिलायंस जैसे बड़े स्टोर्स भी पतंजलि के प्रॉडक्ट्स की स्टॉकिंग कर रहे हैं। पतंजलि आयुर्वेद अब जल्द ही विदेशी बाज़ारों में अपने उत्पाद लाने की तैयारी में है। बाबा रामदेव ने खुद इस बात का ऐलान किया है कि अगले साल से निर्यात पर ज़ोर देंगे। देश में स्वदेशी उत्‍पादों को बढ़ावा देने के लि‍ए पतंजलि‍ की तरफ से मेगा सि‍टी में 50 मेगा स्‍टोर खोले जाने की तैयारी है। जिसकी औपचारि‍क तौर शुरुआत बाबा रामदेव ने राजधानी लखनऊ में एक मेगा स्टोर का उद्घाटन कर की। पतंजलि आयुर्वेद की बढ़ती चुनौती से निपटने के लिये अब डाबर कंपनी अपनी नई रणनीति तैयार कर रही है, जिसके साथ ही कंपनी अपने आयुर्वेदिक उत्पादों में आधुनिक समय के मुताबिक बदलाव कर बाज़ार में अपने नए उत्पाद उतारने की तैयारी में है। 

हाल ही में खुदरा क्षेत्र की प्रमुख कंपनी फ्यूचर समूह ने योग गुरु रामदेव प्रवर्तित पतंजलि आयुर्वेद के साथ गठजोड़ किया है जिसके तहत वह पतंजलि के दैनिक इस्तेमाल श्रेणी के उत्पादों को अपने भंडारों के जरिये बेचेगा। इस करार के बाद अब जल्द ही बिग बाजार सहित फ्यूचर ग्रुप के सभी दुकानों पर पतंजलि के उत्पाद उपलब्‍ध होंगे। 
हाल ही में पतंजलि योगपीठ और भारत के रक्षा अनुसंधान एवं विकास संगठन की अनुषंगी उच्च उन्नतांश अनुसंधान रक्षा संस्थान (डीआईएचएआर) के बीच एक समझौता हुआ है। जिसके बाद अब पतंजलि आयुर्वेद सेना के जवानों के लिए विशेष पेय और खाद्य-पदार्थ तैयार करेगा। इसमें हर्बल चाय, भोजन के गुणों वाली कैप्सूल और खूबानी का जूस भी शामिल है। ये विशेष खाना डीआरडीओ की लेह स्थित उच्च उन्नतांश अनुसंधान रक्षा संस्थान ने तैयार किया है और इसका उत्पादन पतंजलि ट्रस्ट करेगा। इस समझौते के तहत डीआईएचएआर द्वारा तैयार सीबकथोर्न (एक प्रकार का फल) पर आधारित उत्पादों की तकनीक का हस्तांतरण किया जाएगा। देश के विविध दुर्गम क्षेत्रों पायी जाने वाली आयुर्वेदिक जड़ी-बूटियों एवं वनस्पतियों के शोध में डिफेंस रिसर्च एंड डीजी डीआरडीओ अनुसंधान को पतंजलि योगपीठ सहयोग देगा। 

पतंजलि आयुर्वेद आज जाने माने ब्रैंड्स में से एक हैं और पतंजलि की इसी सफलता को देखते हुए प्राइवेट सेक्टर के दो बड़े बैंक आईसीआईसीआई बैंक और एचडीएफसी बैंक ने बाबा रामदेव के पतंजलि आयुर्वेद को कॉरपोरेट लोन का ऑफर दिया है। 

नवंबर २०१५ में पतंजलि आयुर्वेद ने "झटपट बनाओ, बेफिक्र खाओ" टैग लाइन के साथ पतंजलि आटा नूडल्स लांच किया। इसके पहले से पतंजलि विभिन्न उत्पादों को बनाता और बेचता आया है। पतंजलि के अनुसार इसके सभी उत्पाद प्राकृतिक व आयुर्वेदिक घटकों से बने होते हैं जैसे:

स्वदेशी उत्पाद निर्माण करने की अपनी इस कड़ी को आगे बढ़ाते हुए बाबा रामदेव व उनकी कंपनी जल्द ही हॉर्लिक्स और बॉर्नविटा के विकल्प के तौर पर पॉवरवीटा बाज़ार में लाने की तैयारी में हैं। साथ ही उनकी आगे की रणनीति खादी से बने योगावियर को बाजार में लाने की भी है। बाज़ार में पतंजलि प्रोडक्टस की दिनों-दिन बढ़ रही मांग के चलते पतंजलि आयुर्वेद अब गाय के दूध का पाउडर चॉकोलेट और चीज़ सहित पौष्टिक पशुचारा के उत्पादन और दूध उत्पादन के बाजार में भी कदम रखने की तैयारी में है।

पतंजलि आयुर्वेद का वर्ष 2015-16 का टर्नओवर 5000 करोड़ रुपए है। इस बात की जानकारी स्वयं बाबा रामदेव ने २६ अप्रैल २०१६ को एक प्रैस कॉन्फ्रेंस में दी। उन्होंने कहा कि पतंजलि ने सेवा और सिद्धांत का ख्याल रखा है, इससे हमारे उत्पादों से किसानों की समृद्धि बढ़ी है। उन्होने कहा कि हमारी कंपनी ने कम कीमत में विश्वस्तरीय गुणवत्ता और एक लाख से ज्यादा लोगों को रोजगार दिया और हमने नया बाजार खड़ा किया। उन्होंने बताया कि 100 करोड़ से ज्यादा योग के अनुसंधान पर खर्च किया गया है।



