७, लोक कल्याण मार्ग

७ लोक कल्याण मार्ग(पूर्वतः "७ रेस कोर्स रोड"), जिसका आधिकारिक नाम, पञ्चवटी है, लटियन की दिल्ली के लोक कल्याण मार्ग पर स्थित एक पता है, जोकि १९९० से भारत के प्रधानमंत्री का आधिकारिक निवास है। इसमें प्रधानमंत्री का निजी आवासीय क्षेत्र, कार्यगृह, सभागृह एवं अतिथिशाला स्थित हैं।

नई दिल्ली के लोक कल्याण मार्ग पर स्थित यह संपत्ति १२ एकर की भूमि पर फैली हुई है, जिसमें कुल 
पाँच बंगले शामिल हैं। कुल मिला कर, इन पाँच भवनों, बगीचों तथा कुछ अन्य सामरिक संरचनाओं का यह समुच्च, भारतीय प्रधानमंत्री का आधिकारिक निवास तथा प्रमुख कार्यगार है। इस संपत्ति में प्रधानमंत्री का निजी आवासीय क्षेत्र, कार्यगृह, सभागृह एवं अतिथिशाला स्थित हैं। यहाँ निवास करने वाले प्रथम् प्रधानमंत्री, राजीव गांधी थे। भारत के सप्तम् प्रधानमंत्री एवं राजीव गांधी के उत्तराधिकारी, प्रधानमंत्री विश्वनाथ प्रताप सिंह ने पहली बार इसे स्वयँ एवं भविष्य के प्रधानमंत्रियों के लिए आधिकारिक प्रधानमंत्री आवास निर्दिष्ट किया था।

अमूमन प्रधानमंत्रीगण अपने सारे आधिकारिक और राजनैतिक बैठकें यहीं किया करते हैं, हालाँकि, प्रधानमंत्री का मूल कार्यालय रायसीना की पहाड़ी पर स्थित, केंद्रीय सचिवालय में अवस्थित है, परंतु पञ्चवटी में भी प्रधानमंत्री के लिए एक कार्यगृह एवं सभागृह विद्यमान है, जहाँ प्रधानमंत्री यहीं रहते हुए अपने कार्यों का निर्वाह कर सकते हैं। यह एक अतितीव्र-सुरक्षा क्षेत्र है और हर क्षण विशेष सुरक्षा दल के पहरे में रहता है। साधारण जनमानस का प्रवेश यहाँ पूर्णतः निषेध होता है। लोक कल्याण मार्ग का नाम पूर्वतः रेस कोर्स रोड था। सितंबर २०१६ में इसके नाम को परिवर्तित कर लोक कल्याण मार्ग कर दिया गया था, जिसके बाद इसका वर्त्तमान पता ७ लोक कल्याण मार्ग होगया।


