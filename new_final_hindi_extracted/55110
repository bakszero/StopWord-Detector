जॉन डे (फ़िल्म)

जॉन डे २०१३ में प्रदर्शित अहीशोर सोलोमन द्वारा निर्देशित एवं अंजुम रिज़वी, आतिफ ए ख़ान और के आसिफ द्वारा निर्मित एक हिंसाप्रधान थ्रिलर है। इसमें मुख्य भूमिका नसीरुद्दीन शाह, रणदीप हुड्डा, विपिन शर्मा,शेरनाज़ पटेल ने अदा की है।
फ़िल्म जॉन डे (नसीरुद्दीन शाह) से आरम्भ होती है जो एक बेहद ईमानदार और सिध्दांतवादी बैंक प्रबंधक है। उनकी बेटी पर्ल (अरिका सिलायचिया) अपने ब्वॉयफ़्रेंड कनिष्क (पवल गुलाटी) के साथ घूमने जाती है तो एक दुर्घटना में उसकी मौत हो जाती है। दो साल बाद जॉन डे के बैंक में लूट हो जाती है और बैंक लुटेरों के हमले में उनकी पत्नी मारिया (शेरनाज़ पटेल) घायल होकर कोमा में चली जाती है। गौतम (रणदीप हुडा) एक पुलिस अफ़सर है जिसके अंडरवर्ल्ड डॉन सिकंदर हयात ख़ान (शरत सक्सेना) से बेहद नज़दीकी संबंध हैं। वो उस डॉन की गैंग का मोहरा है लेकिन वो अब अपनी गर्लफ्रेंड तबस्सुम हबीबी (एलेना कज़ान) के साथ इन सबसे दूर भागकर शांति की ज़िंदगी बिताना चाहता है लेकिन ऐसा कर नहीं पाता। उधर जॉन डे को अपनी बेटी की मौत और पत्नी पर हुए हमले में कुछ अजीब सी साज़िश की बू आती है और वो इस मामले की तह तक पहुंचने की कोशिश करता है। इसी सिलसिले में उसे आगे पता चलता है कि उसकी बेटी की मौत के पीछे की वजह एक ज़मीन घोटाला है जिससे हयात ख़ान का गैंग जुड़ा है। इस बीच परिस्थितियां कुछ ऐसी बन जाती हैं कि वो जॉन डे और गौतम को आमने-सामने ला खड़ा करती हैं।

जॉन डे का संगीत क्षितिज तारे एवं स्ट्रिंग्स ने दिया है और गीत सईड क़ादरी ने तैयार किया है। इसका संगीत २६ अगस्त २०१३ को जारी किया गया।
