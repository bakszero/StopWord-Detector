श्याम रुद्र पाठक

श्याम रुद्र पाठक भारत के सामाजिक-सांस्कृतिक कार्यकर्ता हैं। वे 'न्याय एवं विकास अभियान' नामक अभियान के संयोजक है।

श्याम रुद्र पाठक का जन्म बिहार के सीतामढ़ी जिले के बथनाहा गाँव में चौबीस अक्टूबर उन्नीस सौ बासठ को हुआ था। उनके पिता एक अध्यापक थे। इनकी प्राथमिक शिक्षा अपने गाँव के विद्यालय में ही हुई। १९७४ में वे नेतरहाट विद्यालय (राँची) में प्रवेश लिया। १९७९ में उन्होने दसवीं की परीक्षा उतीर्ण की और बिहार बोर्ड से रजत पदक प्राप्त किया। १९८० में आईआईटी-प्रवेश परीक्षा (IIT-JEE) में बैठे और पहली कोशिश में ही सफल हुए। आईआईटी दिल्ली में पंचवर्षीय एकीकृत एम एस (भौतिकी) पाठ्यक्रम में प्रवेश लिया। १९८५ के गेट में वे सम्पूर्ण भारत में प्रथम आये। (परसेंटाइल 99.89)। इन्होने आईआईटी दिल्ली से ही ऊर्जा अध्ययन में एम टेक किया।

श्री पाठक कहते हैं कि भारतीयों को अभी पूर्ण आजादी नहीं मिली है। जब तक लोगों को उनकी मातृभाषा में काम करने और पढ़ने का अधिकार नहीं मिलेगा तब तक यह कैसे कहा जा सकता है कि लोगों को आजादी मिल गई है?

अपने हिन्दी प्रेम के कारण वे आई आई टी दिल्ली में बी.टेक के अन्तिम वर्ष का परियोजना-रपट हिंदी में लिखने पर अड़ गए। संस्थान ने डिग्री देने से मना कर दिया। श्याम भी अड़ गए। मामला संसद में गूंजा तो जाकर कहीं बात बनी। लेकिन इंजीनियर बन चुके श्याम रुद्र पाठक के लिए देश विदेश में पैसा कमाना नहीं, देश की गाड़ी को भारतीय भाषाओं के इंजन से जोड़ना ही सबसे बड़ा लक्ष्य बन गया। 

1985 में उन्होंने भारतीय भाषाओं में आईआईटी की प्रवेश परीक्षा कराने की मांग को लेकर आंदोलन शुरू किया। तमाम धरने-प्रदर्शन के बाद भी भारत सरकार इस तार्किक पवित्रता एवम सम्पूर्णता से भरी मांग को ना मानने पर अड़ी रही। परन्तु श्री पाठक इस बात का खुलकर विरोध करते रहे और अपने लेख व भाषण से अपनी ये राय व्यक्त करते रहे कि भारत सरकार ऐसा सिर्फ देश के अमीरों के लाभ हेतु कर रही है जो कि इस विदेशी भाषा से अपनी परिचय और इस भाषा की अपनी ज्ञान को एक हथ्यार की तरह इस्तमाल करना चाहती है ताकि देश की गरीब जनता के अत्यधिक काबिल छात्र अपनी तीव्रता एवम विज्ञान की ज्ञान के बल पे आभिजात्य वर्ग से आने वाले अपर्याप्त काबलियत के छात्रों को टक्कर ना दे सकें सिर्फ इस वजह से कि उनके लिए अंग्रेज़ी या किसी विदेशी भाषा से परिचित होना ना हि सुलभ है ना आर्थिक रूप से सहनीय। सरकार पर अपनी दबाव डालने के लिए वे आमरण अन्नशन पर चले गए। कई दिनों तक भारत सरकार एवं भारतीय प्रौद्योगिकी संस्थानों की अंग्रेज़ीदाँ आबादी इसे महत्त्वपूर्ण ना समझ कर इसे नज़रंदाज़ करती रही। जब श्री पाठक का यह 1990 का अन्नशन सतरह दिनों से आगे बढ़ गया तो देश भर में तापमान बढ़ने लगा। जब भारत सरकार ने श्री पाठक की मांगें मान लीं तब श्री पाठक ने अन्नशन तोड़ा। वे हिन्दी प्रेम में, देश प्रेम में एवं असमानता और अन्याय के विरुद्ध अपनी इस जंग में साढ़े उन्नीस दिन भूखे रह चुके थे और गंभीर रूप से अस्वस्थ थे। अपनी इस अकेली लड़ी आंदोलन में उन्होंने देखा कि ये फैसला सचमुच हो पाया। उन्हीं के प्रयास से आई आई टी में हिंदी माध्यम एवं अन्य भारतीय भाषाओं से परीक्षाएं होने लगी हैं और अबतक भी हो रही हैं। उनके पूर्णतः स्वस्थ हो जाने के पश्चात कई बड़ी राजनीतिक पार्टियों ने उन्हें टिकट लेने के लिए आमंत्रित किया परन्तु उन्होंने ठुकरा दिया और टाटा मूलभूत अनुसन्धान संस्थान में पी एच डी की पढ़ाई शुरू करने का फ़ैसला लिया।

अब उन्होंने भारतीय अदालतों को भारतीय भाषाओं से समृद्ध करने का बीड़ा उठाया है। सरकार की ऐसी कुनीतियों के बारे मेँ २०१७ की अपनी एक रेडियो साक्षात्कार में ( बी बी सी हिंदी चैनल, २० मई २०१७, शाम साढ़े सात से आठ बजे ) उन्होंने कहा कि भारतवासिओं की मानसिकता मेँ अंग्रेज़ी के प्रति जो आकर्षण है वो एक परिणाम मात्र है सरकार की ऐसी शोषणकारी नीतियों का, जो अंग्रेज़ी को अनुमति देते हुए और हिंदी व अन्य भारतीय भाषाओँ को वर्जित करते हुए भारतवासियों को अपनी मातृभाषा की जगह एक विदेशी भाषा से बेहतर तरह से वाकिफ़ होने पर मज़बूर करती हैं और उनके मन में यह "भ्रम" फैलाती हैं कि अंग्रेज़ी सीखे बिना उनकी प्रगति नहीं हो सकती। इस साक्षात्कार में उन्होंने स्पष्ट तौर पर कहा कि यह सत्य कि भारतवासियों में अंग्रेज़ी के प्रति आकर्षण स्वयं कोई वजह ना होके एक परिणाम मात्र है, सिद्ध होती है इस तथ्य से कि भारतवासियों की प्रकृति में जितनी व्यापक स्तर पर अंग्रेज़ी में दिलचस्पी है उतनी व्यापक स्तर पर "फ्रेंच, जर्मन, स्पैनिश" इत्यादी में दिलचस्पी नहीं है।

वे 225 दिनों (४ दिसम्बर २०१२) से भारतीय राष्ट्रीय कांग्रेस मुख्यालय के बाहर सत्याग्रह पर इस मांग के साथ बैठे थे कि सर्वोच्च न्यायालय में अंग्रेजी के साथ-साथ हिन्दी और उच्च न्यायालयों में अंग्रेजी के अलावा सम्बंधित राज्यों की मातृभाषा में बहस हो। इसके लिए वे भारतीय संविधान के अनुच्छेद 348 में संशोधन चाहते थे। 

श्याम रुद्र पाठक को कांग्रेस मुख्यालय के बाहर सत्याग्रह करने की अनुमति बहुत मुश्किल से मिली थी। कई शर्तों के साथ उन्हें यह अनुमति मिली थी। शर्त के अनुसार वे सुबह 10 बजे कांग्रेस के दफ्तर के बाहर सत्याग्रह पर बैठते थे और शाम को छह बजे पुलिस उन्हें उठाकर तुगलक रोड थाने ले जाती थी। रात भर वे वहीं रहते थे। फिर सुबह वे सत्याग्रह स्थल पर पहुंच जाते थे। किन्तु 16 जुलाई की शाम लगभग साढ़े पांच बजे धरना के दौरान तुगलक रोड पुलिस ने उन्हें गिरफ्तार कर लिया और अगले दिन उन्हें तिहाड़ जेल भेज दिया गया था। 25 जुलाई को श्यामरुद्र पाठक को तिहाड़ जेल से रिहा कर दिया गया।

27 जून 2014 को सिविल सेवाओं के अभ्यार्थियो ने संघ लोक सेवा आयोग द्वारा भारतीय भाषाओँ के साथ किये जा रहे भेदभाव के विरुद्ध प्रधानमंत्री आवास, 7 रेस कोर्स, के बाहर निरंतर 12 घंटो (शाम 4 बजे से अगले दिन सुबह 4 बजे तक) धरना-प्रदर्शन में भी ये प्रमुख रूप से शामिल रहे। पुनः 6 जुलाई 2014 से राष्ट्रीय अधिकार मंच द्वारा सिविल सेवा प्रारंभिक परीक्षा के पाठ्यक्रम से CSAT को हटाने और भारतीय भाषाओ के साथ भेदभाव को ख़त्म करने को लेकर किये जा रहे आमरण-अनशन में भी छात्रो का उत्साहवर्धन एवम मार्गदर्शन किया।

