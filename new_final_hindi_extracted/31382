निखिल कुमार

निखिल कुमार भारत के केरल राज्य के पूर्व राज्यपाल हैं। भारत के राष्ट्रपति प्रणब मुखर्जी ने उन्हें नागालैंड के राज्यपाल के पद से स्थानांतरित करके केरल का राज्यपाल नियुक्त किया था। वे औरंगाबाद, बिहार के रहने वाले है एवं वहाँ से सांसद रह चुके हैं। निखिल कुमार भारतीय पुलिस सेवा के 1963 बैच के अधिकारी है। वे दिल्ली के पुलिस आयुक्त, नेशनल सिक्योरिटी गार्ड के निदेशक, भारत-तिब्बत सीमा पुलिस और सीमा सुरक्षा बल में निदेशक रहने के अलावा भारत सरकार के गृह मंत्रालय में विशेष सचिव भी रहे हैं। सेवानिवृत्ति के उपरांत उन्हें राष्ट्रीय सुरक्षा परिषद का सलाहकार भी बनाया गया था। बाद में वे राजनीति में आये एवं औरंगाबाद से कांग्रेस के टिकट पर सांसद बने।

निखिल कुमार बिहार के पहले उप मुख्यमंत्री सह वित्त मंत्री डॉ॰ अनुग्रह नारायण सिंह के पोते हैं। इनके पिता सत्येंद्र नारायण सिन्हा भी बिहार के मुख्यमंत्री रह चुके है। उनकी मां किशोरी सिन्हा वैशाली जिला से कई बार सांसद रह चुकी हैं। उनकी पत्नी श्यामा सिंह ने भी लोकसभा में औरगांबाद जिले से प्रतिनिधित्व किया। राज्यपाल जैसे प्रभावशाली पद पर रहने के बावजूद निखिल कुमार का सरल व सादा जीवनशैली रहा है।

