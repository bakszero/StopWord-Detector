टिल्ला जोगियाँ

टिल्ला जोगियाँ () पाकिस्तान के पंजाब प्रान्त के मध्य भाग में स्थित नमक कोह पर्वतमाला के पूर्वी भाग में एक ९७५ मीटर (३,२०० फ़ुट) ऊँचा पहाड़ है। यह नमक कोह शृंखला का सबसे ऊँचा पहाड़ भी है। प्रशासनिक रूप से टिल्ला जोगियाँ झेलम ज़िले में स्थित है और उस ज़िले का सबसे ऊँचा स्थान है। क्योंकि यह आसपास के सभी इलाक़ों से ऊँचा है इसलिए यहाँ से दूर-दूर तक देखा जा सकता है। नीचे से भी इसे चार ज़िलों - झेलम, चकवाल, गुजरात और मंडी बहाउद्दीन - के लोग देख सकते हैं।

पंजाबी भाषा में टिल्ला जोगियाँ का अर्थ 'योगियों का टीला' है और यह पहाड़ हजारों सालों से एक हिन्दू तीर्थ स्थल रहा है। माना जाता है कि यहाँ पर सन् १०० ईसापूर्व के आसपास एक हिन्दू मठ बनाया गया था। यहाँ गुरु गोरखनाथ के अनुयायी रहा करते थे जिन्हें अपने कान छिदवा लेने के कारण 'कानफटे जोगी' कहा जाता था। इसकी ऊँचाई के कारण श्रद्धालु इस पर चढ़ा करते थे और योगी अक्सर यहाँ अपना डेरा लगते थे क्योंकि यहाँ सुबह के वक़्त सूरज की किरणें सबसे पहले पड़ती हैं। इसके महत्व के कारण सम्राट अकबर भी एक दफ़ा इसका दौरा करने आए थे। यहाँ आज भी मंदिरों का एक जमघट्टा है जिसमें कम-से-कम तीन स्नानघर और दो छोटे बांधों के साथ-साथ और भी जल-वितरण का बंदोबस्त है।

प्राचीन काल से ही टीला गुरु गोरक्षनाथ मंदिर को भारत में योगियों का परम पावन तीर्थस्थल माना जाता है जिस कारण इस टीला गुरु गोरक्षनाथ मंदिर का पौराणिक महत्व भी है। टीला गुरु गोरक्षनाथ हिमाचल पर्वत की ही शाखा समझा जाता है तथा यह भी मान्यता है कि शिव-पार्वती कई बार भ्रमण करते-करते इस टीले पर जाकर विश्राम करते थे। इस टीले को बाल गुदाई और लक्ष्मण का टीला भी कहा जाता है जो अब पाकिस्तान में है। जनश्रुति के अनुसार पूर्व कल्प में जब सती का दूसरे जन्म में भगवान शिव से विवाह हुआ था तो शिव की बारात इसी गुरु गोरक्षनाथ टीले से चली थी तथा त्रेतायुग में राम अवतार के बाद अपने अंतिम चरण में लक्ष्मण योगी बनकर टीले में आए और उन्होंने गोरक्षनाथ का शिष्यत्व ग्रहण कर लिया था। अनेक श्रद्धालु आस्थावश इस टीले को टिल्ला भी कहते हैं। नाथ संप्रदाय में धूने का बहुत अधिक महत्व है जिस कारण हर योगी के मठ या आश्रम में धूने का स्थान जरूर बना रहता है जिसे नाथजी का धूना कहा जाता है। श्रद्धालुओं को इसी धूने की भभूति प्रसाद के रूप में दी जाती है। टीले के भवन में भी गोरक्षनाथ का धूना स्थित था। श्रद्धालुओं की धारणा है कि सर्वप्रथम गोरक्षनाथ ने टीले के स्थान पर ही धूना जलाया था और तभी से वह धूना उसी स्थान पर स्थित है। जब गोरक्षनाथ टीले का स्थान छोड़कर जाने लगे तो योगियों ने गोरक्षनाथ से प्रार्थना की कि आपके जाने के बाद इस स्थान का महत्व कैसे प्रतीत होगा। तबगोरक्षनाथ ने जलते धूने में से एक लकड़ी निकाली और उस स्थान पर एक किल्ला गाड़ दिया। बाद में उस लकड़ी ने एक वृक्ष का रूप धारण कर लिया जिसकी दो बड़ी टहनियां एक सूखी और दूसरी हरी बन गई। इस विषय में कहावत है :

इस टीले के बारे में गोरखनाथ ख़ुद कह गए थे कि जब तक यह किल्ला इस स्थान पर स्थापित रहेगा, तक तक इस टीले का मठ सुरक्षित रहेगा। जब इस किल्ले की हरी टहनी भी सूख जाएगी तो यह स्थान भी परिवर्तित हो जाएगा। भारत के विभाजन तक वह वृक्ष अपने स्थान पर यथावत स्थित था तथा हिन्दू और मुसलमान सभी टीले के प्रति तथा योगियों में गहरी आस्था रखते थे। 

टीले की गद्दी पर वर्ष १९२० में पीर कलानाथ जी आसीन हुए थे और उन्हीं के समय में वर्ष १९४७ में भारत व पाकिस्तान का विभाजन हुआ। भारत आने के बाद अम्बाला शहर की सब्ज़ी मंडी के निकट वर्ष १९५१ में गुरु गोरक्षनाथ में आस्था का विस्तार करते हुए एक भवन ख़रीदा गया जिसे टीले की दरगाह अथवा गद्दी का स्थान माना जाता है। अंबाला के ऐतिहासिक व पौराणिक टीला गुरु गोरक्षनाथ मंदिर में शिवरात्रि और गुरु पूर्णिमा पर्व बड़ी धूमधाम से मनाया जाता है।

पीर कलानाथ जी के बाद पीर समुंद्रनाथ जी वर्ष १९५२ से लेकर १९६६ तक गद्दीनशीन रहे। उनके बाद पीर श्रद्धानाथ जी १९९१ तक गद्दीनशीन रहे। सन् १९९१ में पीर श्रद्धानाथ जी ब्रह्मलीन हो गए तथा उनकी समाधि वहीं पर बना दी गई। माना जाता है कि इस समाधि पर जो भी भक्त सच्ची आस्था से आकर मन्नत मांगता है, उसकी मनोकामना पूर्ण होती है। लोक मान्यता है कि यहाँ संतानहीन महिलाएँ आती हैं जो अपनी ख़ाली झोली भरके जाती हैं। इस समय पीर पारसनाथ जी टीला गुरु गोरक्षनाथ में गद्दीनशीन हैं और टीले की परंपराओं को जारी रख रहे हैं।

वारिस शाह ने अपनी प्रसिद्ध पंजाबी प्रेम-गाथा 'किस्सा हीर-रांझा' में बताया है कि बीच में हीर से अलग होने से तिलमिलाया हुआ रांझा शान्ति पाने के लिए इस हिन्दू मठ की शरण में आ गया था और उसने गोरखनाथ के अन्य भक्तों की तरह अपने कान भी छिदवा लिए थे। रांझे के सबसे पहले टिल्ला जोगियाँ पर चढ़कर गोरखनाथ जी का चेला बनने के प्रयास का वर्णन ऐसे किया:


