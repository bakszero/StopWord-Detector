मेक्सिको नगर

मेक्सिको नगर, जिसे स्थानीय स्पेनी भाषा में सिउदाद दे मेहिको (Ciudad de México) और अंग्रेज़ी में मेक्सिको सिटी (Mexico City) कहा जाता है, उत्तर अमेरिका के मेक्सिको देश की राजधानी और सबसे बड़ा शहर है। सन् २०१५ के अनुमान के मुताबिक यहाँ ८९ लाख लोग बसे हुए थे। इस संख्या के अनुसार यह पृथ्वी के पश्चिमी गोलार्ध (हेमिसफ़ियर) का सबसे बड़ा नगर है और विश्व का स्पेनी भाषा बोलने वाला सबसे विशाल शहर भी है।

भौगोलिक रूप से मेक्सिको नगर विश्व की सबसे ऊँची राष्ट्रीय राजधानियों में से एक है - यह २,२४० मीटर (७,३५० फ़ुट) पर मेक्सिको के मध्य के ऊँचे पठारी क्षेत्र में एक घाटी में स्थित है। तुलना के लिये भारत का शिमला शहर २,२०६ मीटर (७,२३८ फ़ुट) की औसत ऊँचाई पर बसा हुआ है।

मेक्सिको नगर की स्थापना मध्य अमेरिका की एज़टेक संस्कृति ने सन् १३२५ तेनोचतित्लान (Tenochtitlan) नामक बस्ती के रूप में की थी। आगे चलकर इसपर स्पेन का क़ब्ज़ा हो गया और यह स्पेन ने इसे उत्तर व दक्षिण अमेरिका मे फैले अपने उपनिवेश साम्राज्य के बड़े भाग की राजधानी बनाया। १८२१ में मेक्सिको ने स्पेन से अपना स्वतंत्रता संग्राम जीत लिया और उसके बाद लागू होने वाले संविधान में मेक्सिको नगर को संघीय ज़िले (दिसत्रितो फ़ेदेराल, Distrito Federal, Federal District) का प्रशासनिक दर्जा दिया गया।

