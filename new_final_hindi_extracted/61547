गोरख-धंधा

भारत की सारी संत-परंपरा भगवान गुरु गोरखनाथ जी की ऋणी है। जैसे पतंजलि के बिना भारत में योग की कोई संभावना न रह जायेगी;  जैसे बुद्ध के बिना ध्यान की आधारशिला उखड जायेगी;  जैसे कृष्ण के बिना प्रेम की अभिव्यक्ति को मार्ग न मिलेगा, ऐसे भगवान गुरु गोरखनाथ जी के बिना उस परम सत्य को पाने के लिए विधियों की जो तलाश शुरु हुई, साधना की जो व्यवस्था बनी, वह न बन सकेगी। भगवान गुरु गोरखनाथ जी ने जितना आविष्कार किया मनुष्य के भीतर अंतर-खोज के लिए, उतना शायद किसी ने भी नहीं किया है। उन्होंने इतनी विधियां दी की अगर विधियों के हिसाब से सोचा जाये तो भगवान गुरु गोरखनाथ जी सबसे बड़े आविष्कारक हैं। इतने द्वार तोड़े मनुष्य के अंतरतम में जाने के लिए, इतने द्वार तोड़े कि लोग द्वारों में उलझ गये। इसलिए हमारे पास एक शब्द चल पडा है गोरख-धंधा - भगवान गुरु गोरखनाथ जी को तो लोग भूल गये – गोरख-धंधा शब्द चल पडा है। उन्होंने इतनी विधियां दीं कि लोग उलझ गये की कौन-सी ठीक, कौन-सी गलत, कौन-सी करें, कौन-सी छोड़ें। अब कोई किसी भी चीज में उलझा हो तो हम कहते हैं, क्या गोरख-धंधे में उलझ गया है ! गोरख-धंधा शब्द गुरु गोरखनाथ के अबोधगम्य कारनामों की वजह से आया था, जो तंत्र के ज्ञाता थे ! जो समझ में ना आ सके वो गोरख-धंधा है
