दैट्स हिन्दी

दैट्स हिन्दी ("अंग्रेज़ी Thats Hindi ") एक समाचार तथा मनोरंजन आधारित पोर्टल है। यह बहुभाषी पोर्टल वनइंडिया के भाषाई चैनलों में एक चैनल के रूप में काम करता है। अंतर्जाल पर दैट्स हिन्दी अक्टूबर 2007 से मौजूद है। वनइंडिया पोर्टल दरअसल ग्रेनियम इंफार्मेशन टेक्नोलॉजीज़ प्राइवेट लिमिटेड का एक उपक्रम है। दैट्स हिन्दी वनइंडिया के भाषाई पोर्टल की श्रंखला की सबसे नवीनतम कड़ी है। करीब नौ सालों से वनइंडिया पोर्टल ने दक्षिण भारतीय भाषाओं में अपनी एक खास पहचान बना रखी है। इसके नतीजों से उत्साहित होकर अक्टूबर 2007 में दैट्स हिन्दी को लांच किया गया। 

दैट्स हिन्दी में किसी भी अन्य वेबसाइट की तरह समाचार तथा मनोरंजन के सेक्शन हैं। किसी भी आम न्यूज वेबसाइट के मुकाबले यह काफी विस्तृत है। अन्य न्यूज वेबसाइट्स के अलग यह किसी समाचार पत्र या न्यूज चैनल का वेब संस्करण नहीं है बल्कि यह एक स्वतंत्र न्यूज पोर्टल है, जो ऑनलाइन यूजर्स को ध्यान में रखकर एक कंप्लीट पोर्टल की अवधारणा पर काम करता है। जहां ताजा खबरों को जानने के मकसद से गए यूजर की दिलचस्पी की अन्य चीजें भी मौजूद हैं। इसमे देश, विदेश, कारोबार, खेल तथा हिन्दी भाषी राज्यों की खबरों के अलावा ज्योतिष, कॅरियर, ऑटोमोबाइल, सेक्स और हेल्थ पर भी सामग्री है। दैट्स हिन्दी का एक विस्तृत मनोरंजन सेक्शन भी है। जिसमें खबरों और गॉसिप के अलावा नई फिल्मों की समीक्षा, आने वाली फिल्मों की झलक, इंटरव्यू तथा संगीत से जुड़ी खबरें भी शामिल हैं। पोर्टल के पास फोटो गैलरी तथा वीडियो का सेक्शन भी है। वीडियो में नई फिल्मों के ट्रेलर, मूवी स्टिल्स और गॉसिप मौजूद हैं।

दैट्स हिन्दी बीबीसी हिन्दी का मीडिया पार्टनर भी है। उल्लेखनीय है कि बीबीसी हिन्दी ने वेबदुनिया तथा दैट्स हिन्दी को अपना मीडिया पार्टनर बनाया है, जिसके तहत बीबीसी की खबरों को दैट्स हिन्दी पर पढ़ा जा सकता है। दैट्स हिन्दी विश्व की सबसे बड़ी मीडिया कंपनी एओएल का भी मीडिया साझेदार रहा है।

दैट्स हिन्दी ने पहली बार मैच के दौरान हिन्दी में लाइव क्रिकेट स्कोर देना आरंभ किया। मैच के दौरान यूजर नेट पर लगातार मैच की ताजा स्थिति से अवगत हो सकता है। दैट्स हिन्दी का मोबाइल संस्करण भी मौजूद है। मोबाइल पर हिन्दी में नवीनतम खबरें देखी जा सकती हैं। यह साइट हिन्दी में एसएमएस अलर्ट्स की सुविधा भी देती है। बहुत बड़ी संख्या में मोबाइल धारक इस सर्विस का इस्तेमाल करते हैं। 

हिन्दी साइट लांच होने के साथ ही कंपनी ने अपनी ऑनलाइन क्लासिफाइड्स वेबसाइट क्लिक डाट इन का हिन्दी संस्करण भी लांच कर दिया। देश के 200 से ज्यादा शहरों तक अपनी पहुंच बनाने वाली साइट क्लिक डॉट इन पर इस वक्त 75 हजार क्लासिफाइड्स मौजूद हैं। यह पूरी तरह से फ्री है और कोई भी इसका इस्तेमाल कर सकता है। इसकी इतनी विस्तृत कैटेगरी है कि यहां पर मोटरसाइकिल और कंप्यूटर बेचने से लेकर दोस्त तलाशने और अपने शहर के इंवेट तक दर्ज करने का काम किया जा सकता है।

दैट्स हिन्दी इकलौती ऐसी वेबसाइट है जिसने अपना ऑरकुट एप्लीकेशन तैयार किया है। ऑरकुट, फेसबुक और ट्विटर जैसी सोशल नेटवर्किंग वेबसाइट्स की लोकप्रियता को देखते हुए इन सभी के लिए दैट्स हिन्दी के विशेष संस्करण अथवा एप्लीकेशन तैयार किए गए हैं। यानी कि अगर आपका ऑरकुट, फेसबुक या ट्विटर प्रोफाइल है तो आप बिना किसी झंझट के दैट्स हिन्दी की खबरें देख सकते हैं। इसके अलावा इस वेबसाइट के प्रत्येक मुख्य सेक्शन का अलग आरएसएस फीड है।

इसके अलावा दैट्स हिन्दी दूसरी जो सबसे बड़ी सुविधा मुहैया कराता है वह है अपनी भाषा में सोशल बुकमार्किंग की। यह पूरी सुविधा भी हिन्दी में मौजूद है, जिसके तहत यूजर अपनी पसंद के किसी भी वेबपेज को बुकमार्क कर सकता है और कभी भी उसे देख सकता है। इतना ही नहीं उस यूजर का अपना बुकमार्क पेज होगा, जिसका लिंक मिलने पर कोई भी उसे खोलकर पढ़ सकता है। इसमें अपनी पसंद के वेबपेज को टैग की मदद से अलग-अलग कैटेगरी में भी रखने की सुविधा है। 

इस वेबसाइट पर हिन्दी ब्लागर्स की ताजा गतिविधियों के संपर्क में रहा जा सकता है। दैट्स हिन्दी में हिन्दी ब्लाग्स का विस्तृत सेक्शन है। इसके सदस्य ब्लागर्स की नवीनतम पोस्ट को इस सेक्शन में देखा जा सकता है। इतना ही नहीं इसके होम पेज पर भी लेटेस्ट ब्लाग्स की पोस्टिंग दिखती रहती हैं।

दैट्स हिन्दी 

वनइंडिया का पांचवां भाषाई चैनल दैट्स हिन्दी 

Hindi On The Rise - Another Portal Thatshindi.com launched! 
