श्वा

भाषाविज्ञान और स्वानिकी में श्वा (अंग्रेजी: "schwa") मध्य-केंद्रीय स्वर वर्ण को कहते हैं। इस वर्ण को देवनागरी में 'अ' लिखा जाता है और अन्तर्राष्ट्रीय ध्वन्यात्मक वर्णमाला में इसे 'ə' के चिन्ह से दर्शाया जाता है।

देवनागरी के व्यंजनों में सामान्यतः एक निहित श्वा ('अ') की ध्वनि मानी जाती है। उदाहरण के तौर पर अन्तर्राष्ट्रीय ध्वन्यात्मक वर्णमाला के अनुसार 'क' को [kə] पढ़ा जाता है, न की केवल [k]। यदि किसी व्यंजन से यह श्वा की धवनी हटानी हो तो हलन्त्‌ के चिन्ह ('्') का प्रयोग किया जाता है, अथवा श्वा-रहित अक्षर के अर्ध रूप का प्रयोग किया जाता है, जैसी की 'क्या' शब्द में 'क्' वर्ण का अर्ध रूप इस्तेमाल हुआ है और इस में यह वर्ण श्वा-रहित है।

हिंदी और बहुत सी अन्य आधुनिक हिन्द-आर्य भाषाओँ में कईं स्थानों में देवनागरी के व्यंजनों के निहित श्वा का विलोपन अनिवार्य है। यद्यपि देवनागरी लिपि में अक्षरों और ध्वनियों का अन्य लिपियों की तुलना में बहुत क़रीबी ताल-मेल है, परन्तु कईं हिंद-आर्य भाषाएँ कुछ इस तरह विकसित हुईं हैं के कई स्थानों में बिना हलन्त का प्रयोग करे ही हलन्त लागू होता है। यह "श्वा विलोपन नियम" (अंग्रेजी: "schwa deletion rule") सही उच्चारण के लिए आवश्यक है और बिना इसे करे या तो बोलने वाले को समझने में कठिनाई होती है या उसके बोलने का लहजा अजीब लगता है।

व्युत्पत्तिशास्त्र के नज़रिए से 'श्वा' शब्द मूलतः प्राचीन इब्रानी भाषा के 'शेवा' (इब्रानी: שְׁוָא) शब्द से उत्पन्न हुआ है। ध्यान रहे कि यद्यपि 'श्वा' का रूप संस्कृत के शब्द 'श्वास' से मिलता-जुलता है, इन दो शब्दों का वास्तव में कोई भी सम्बन्ध नहीं है।


