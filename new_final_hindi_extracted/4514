गाडसर

गाडसर () या येमसर () भारत के जम्मू व कश्मीर राज्य के गान्दरबल ज़िले के सोनमर्ग क़स्बे के पास स्थित एक स्वच्छ पर्वतीय झील है। ३,६०० मीटर पर स्थित इस झील की लम्बाई ०.८५ किमी और चौड़ाई ०.७६ किमी है।

कश्मीरी भाषा में 'गाड' का अर्थ 'मछली' और 'सर' का अर्थ 'सरोवर' होता है। 'गाडसर' का मतलब 'मछलियों वाला सरोवर' है। इस झील का दूसरा नाम 'येमसर' है, यानि 'मृत्यु की झील'। 'येम' मृत्यु के देवता 'यम' का ही दूसरा रूप है। स्थानीय चरवाहों का मानना है कि इस झील की गहराईयों में एक ओक्टोपस-जैसा ख़तरनाक जीव रहता है जो पास आने वाली भेड़-बकरियों व इंसानों को छोर से पकड़कर अन्दर घसीट लेता है और अपना ग्रास बना लेता है। इस वजह से बहुत से लोग इसके किनारे से दूरी रखते हैं और मछलियाँ भी अक्सर झील में पकड़ने की बजाय इस से निकलने वाली धारा में पकड़ते हैं।

गाडसर में अधिकतर पानी पिघलती हुई बर्फ़ से आता है जो छोटे झरनों से इसमें बहता है। इस से पानी एक उत्तर की तरफ़ निकलने वाली धारा से निकलता है जो आगे चलकर किशनगंगा नदी की एक उपनदी बनती है।

