सोमाली प्रदेश

सोमाली प्रदेश () इथियोपिया के ९ जाति-आधारित प्रदेशों का सबसे पूर्वी प्रदेश है। २०१३ में लगाए गए अनुमान के अनुसार यहाँ के ९६.२३% लोग सोमाली जाति के हैं और ९५.९% सोमाली भाषा बोलते हैं। इस प्रदेश की उत्तरी और पूर्वी सरहद सोमालिया से लगती है। उत्तर में इसकी सीमा का एक भाग जिबूती से और दक्षिण में कीनिया से भी लगता है।

प्रदेश के अन्दर कुछ गुट इसे इथियोपिया से अलग करके पड़ोसी सोमालिया में विलय करना चाहते हैं। १९७७-१९७८ काल में सोमालिया ने एक स्थानीय सोमाली विद्रोह का समर्थन करते हुए इस प्रदेश में अपने सैनिक प्रवेश करवा दिए जिस से 'ओगादेन युद्ध' छिड़ गया। उस काल में सोवियत संघ और क्यूबा इथियोपिया के मित्रपक्ष में थे और उनकी सहायता से इथियोपिया सोमालिया को खदेड़ने में सफल हो गया। वर्तमान में भी यहाँ कभी-कभी अलगाववादी हिंसा होती रहती है।

