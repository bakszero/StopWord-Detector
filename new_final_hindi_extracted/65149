उत्तर सिंक द्वीप

उत्तर सिंक द्वीप भारत के अण्डमान व निकोबार द्वीपसमूह के अण्डमान द्वीपसमूह भाग में रटलैण्ड द्वीप और छोटे अण्डमान के बीच डंकन जलसन्धि में स्थित एक छोटा-सा टापू है। यह एक निर्जन द्वीप है (यहाँ कोई नहीं रहता)। यह महात्मा गांधी समुद्री राष्ट्रीय उद्यान का हिस्सा है। कभी यह एक रेत की पट्टी द्वारा अपने से १ किमी दूर स्थित दक्षिण सिंक द्वीप से जुड़ा होता था लेकिन २००४ के भूकम्प में यह पट्टी डूब गई और द्वीप अलग हो गये थे। समय के साथ-साथ पट्टी फिर से बन गई है और अक्सर इन दोनों द्वीपों को एक ही सिंक द्वीप समझा जाता है।

द्वीप रटलैण्ड द्वीप से ५.४ किमी दक्षिणपूर्व में स्थित है और इन दोनों द्वीपों के बीच के डंकन जलसंधि क्षेत्र को मैनर्ज़ जलसन्धि भी कहते हैं। उत्तर सिंक द्वीप के तीन पथरीले उपद्वीप हैं जो एक-दूसरे से रेतीली पट्टीयों द्वारा जुड़े हैं। उत्तरी उपद्वीप सबसे बड़ा है - यह उत्तर-दक्षिण दिशा में २.९ किमी और पूर्व-पश्चिम में १.४ किमी चौड़ा है, और इसपर १६१ मीटर और १७३ मीटर ऊँची दो पहाड़ियाँ हैं। मध्य उपद्वीप, जो सबसे दक्षिणी भी है, उत्तरी उपद्वीप से २७० मीटर दक्षिण में है और लगभग १ किमी चौड़ा है। इसपर बिना किसी वपस्पतियों वाली एक ८९ मीटर ऊँची पहाड़ी है। तीसरा उपद्वीप दक्षिणी उपद्वीप से १५० मीटर पश्चिम पर स्थित है और एक ४०० मीटर चौड़ा अण्डाकार है। उत्तरी उपद्वीप की अधिक ऊँचाई वाले पहाड़ पर सन् १९७२ में भारत सरकार ने एक प्रकाशस्तम्भ बनाया था।

अपने भरपूर समुद्री-जीवन के लिये यहाँ कई पर्यटक गोताख़ोरी करने आते हैं।

