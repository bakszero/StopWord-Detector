मूरमान्स्क ओब्लास्त

मूरमान्स्क ओब्लास्त () रूस के सुदूर पश्चिमोत्तर में स्थित रूस का एक संघीय खंड है जो उस देश की शासन प्रणाली में ओब्लास्त का दर्जा रखता है। इसकी राजधानी मूरमान्स्क शहर है।

मूरमान्स्क ओब्लास्त मुख्य रूप से कोला प्रायद्वीप पर स्थित है जो पूरी तरह आर्कटिक रेखा के उत्तर में स्थित एक बहुत ही ठंडा प्रदेश है। इसकी सीमाएँ पश्चिम में नॉर्वे व फ़िनलैंड से लगती हैं। यह उत्तर, पूर्व और दक्षिण में पानी से घिरा हुआ है और बारेन्त्स​ सागर तथा श्वेत सागर से किनारा रखता है। स्वीडन का नॉरबॉत्तेन ज़िला भी पश्चिम में पास ही स्थित है हालांकि स्वीडन रूस से सांझी सरहद नहीं रखता। इस ओब्लास्त के अधिकतर हिस्से पर पहाड़ हैं और ख़िबीनी पर्वत इसका सबसे ऊँचा स्थान हैं। इस ओब्लास्त का उत्तरी हिस्सा टुन्ड्रा में और दक्षिणी भाग ताइगा में आता है।

ऐतिहासिक रूप से कोला प्रायद्वीप के मूल निवासी सामी लोग थे, जिन्हें यूरोप में 'लैप्प' भी कहा जाता था - लेकिन अब यह इस ओब्लास्त में एक छोटा-सा अल्पसंख्यक समुदाय ही हैं। १२वीं सदी के बाद रूसी लोगों ने यहाँ खोजयात्राएँ आरम्भ कर दी, लेकिन यहाँ पर मूरमान्स्क का शहर सन् १९१६ में ही जाकर स्थापित हुआ। सोवियत संघ की स्थापना के बाद २८ मई १९३८ को लेनिनग्राद ओब्लास्त के 'मूरमान्स्क ओक्रुग' क्षेत्र और करेलियाई स्वशासित सोवियत गणतंत्र के कन्दालाक्श्की ज़िले को मिलाकर इस मूरमान्स्क ओब्लास्त का गठन किया गया। १९२० की तार्तू संधि () के तहत पेचेंगस्की ज़िला फ़िनलैंड को दे दिया गया था ताकि वह देश बारेन्त्स सागर का तटवर्ती बन सके लेकिन १९४० में सोवियत संघ ने इसे वापस ले लिया और मूरमान्स्क ओबलास्त में मिला लिया।

२०१० की जनगणना के अनुसार इस ओब्लास्त के ९२.२% लोग शहरी इलाक़ों में बसते हैं। राजधानी मूरमान्स्क के अलावा सेवेरोमोर्स्क, आपातिती, कन्दालाक्शा, मोन्चेगोर्स्क और कीरोव्स्क​ मुखत शहर हैं। जाति के अनुसार आबादी इस प्रकार बंटी हुई है:

रूसी नौसेना के उत्तरी बेड़े का मुख्य अड्डा मूरमान्स्क से २५ किमी उत्तर में स्थित सेवेरोमोर्स्क शहर है। नौसेना के मूरमान्स्क ओब्लास्त में कई अन्य अड्डे और कारख़ाने भी हैं।

