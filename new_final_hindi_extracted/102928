रणथम्भोर राष्ट्रीय उद्यान

रणथंबोर राष्ट्रीय उद्यान उत्तर भारत के बड़े उद्यानों में से एक है। यह जयपुर से १३० किलोमीटर दक्षिण और कोटा से ११० किलोमीटर उत्तर-पूर्व में राजस्थान के दक्षिणी जिले सवाई माधोपुर में स्थित है। इसका निकटतम रेलवे स्टेशन और कस्बा सवाई माधोपुर यहाँ से ११ किलोमीटर दूरी पर स्थित है।

सन् १९७३ में १११३.३६४ वर्ग कि॰मी॰ के क्षेत्र को प्रोजेक्ट टाइगर के अंतर्गत रणथंभोर व्याघ्र संरक्षित क्षेत्र (रणथंभोर टाइगर रिज़र्व) घोषित किया गया। बाद में सन् १९८० में इसके ३९२ वर्ग कि॰मी॰ के इलाके को राष्ट्रीय उद्यान घोषित किया गया।


