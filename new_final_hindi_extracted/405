दशरथ शर्मा

दशरथ शर्मा (१९०३, चूरु, राजस्थान - १९७६) एक भारतविद् एवं भारत के राजस्थान क्षेत्र के इतिहास पर जाने-माने विद्वान थे। आप "भाष्याचार्य" हरनामदत्त शास्त्री के पौत्र तथा "विद्यावाचस्पति" विद्याधर शास्त्री के अनुज थे।

आपकी प्रारंभिक शिक्षा चूरु में हुई। आपने दिल्ली विश्वविद्यालय और आगरा विश्वविद्यालय (वर्तमान बी आर अम्बेडकर विश्वविद्यालय) से क्रमशः इतिहास तथा संस्कृत कलाधिस्नातक परीक्षाएं प्रथम श्रेणी में उत्तीर्ण कीं। शोध प्रबंध "अर्ली चौहान डाईनेस्टीस" के लिए आपको डी.लिट् की उपाधि प्राप्त हुई। डॉ॰ शर्मा मुनि जिनविजय की अध्यक्षता में गठित उस आयोग के सदस्य थे जिसके प्रयत्न से आबू क्षेत्र को राजस्थान में समाहित किया गया।

१९२५ ई. में आप डूंगर कॉलेज, बीकानेर में इतिहास के प्रोफेसर नियुक्त हुए। १९३५ ई. में आप महाराजा गंगा सिंह के पौत्र डॉ॰ करणी सिंह के निजी शिक्षक नियुक्त हुए। इसी समय आपने बीकानेर स्थित अनूप संस्कृत पुस्तकालय के संचालन में भाग लिया। 'पृथ्वीराज रासो' के विषय में जो शंकाएं अन्य विद्वानों ने प्रकट की थी उनका आपने खंडन किया। १९४४ में आपने "सादुल राजस्थानी रिसर्च इंस्टिट्यूट" की स्थापना में योगदान दिया और कई वर्षों तक इस संस्था का निर्देशन किया। १९४९ से १९५७ तक आप हिन्दू कॉलेज, दिल्ली के इतिहास और राजनीति वभाग के अध्यक्ष रहे। १९५७ में आप दिल्ली विश्वविद्यालय के इतिहास विभाग में प्राचीन इतिहास के रीडर नियुक्त हुए। दिल्ली विश्वविद्यालय में आपका सम्बन्ध इतिहास, हिंदी तथा संस्कृत इन सब विभागों से था। आपके मार्गदर्शन में इतिहास, संस्कृत, हिंदी, पालि तथा प्राकृत के शोधार्थी सहयोगी रूप से कार्य करते थे। १९५९ में आप राजस्थान सरकार के द्वारा राजस्थान के प्रामाणिक इतिहास लेखन योजना के प्रधान सम्पादक नियुक्त हुए। यह पुस्तक "राजस्थान थ्रू दी एजिज़" (भाग एक) के रूप में १९६६ में प्रकाशित हुई। १९६६ में आप जोधपुर विश्वविद्यालय (वर्त्तमान जयनारायण व्यास विश्वविद्यालय) के इतिहास विभाग के अध्यक्ष तथा प्रोफेसर नियुक्त हुए। कुछ वर्ष पश्चात आप जोधपुर विश्वविद्यालय कला संकाय के अधिष्ठाता नियुक्त हुए। १९६९ में आपने कलकत्ता विश्वविद्याय में 'आर पी नोपानी भाषणमाला' के अन्तर्गत सात भाषण दिए। इन्ही भाषणों को बाद में "लेक्चर्स ऑन राजपूत हिस्टरी एंड कल्चर" के रूप में प्रकाशित किया गिया। जोधपुर विश्वविद्यालय से सेवा निवृत्ति के पश्चात आपने राजस्थान प्राच्यविद्या प्रतिष्ठान (राजस्थान पुरातत्व मंदिर) का निर्देशन किया। १९६७ में आप इंडियन हिस्ट्री कांग्रेस के प्राचीन भारतीय खंड के अध्यक्ष रहे तथा १९६९ में राजस्थान हिस्ट्री कांग्रेस के उदयपुर आधिवेशन के सभापति रहे।

डॉ॰ शर्मा के निर्देशन में अनेक अध्येताओं ने पीएच. डी. उपाधि प्राप्त की। शोधार्थियों द्वारा लिखित कुछ ग्रंथों के नाम हैं:" ए सोसिओ-पोलिटिकल स्टडी ऑफ़ दी वाल्मीकि रामायण" (डॉ॰ रामाश्रय शर्मा), "सन वरशिप इन एन्शियंट इंडिया" (डॉ॰ लालता प्रसाद पांडे), "सोसिअल लाइफ इन नॉर्दर्न इंडिया ६००-१००० ई." (डॉ॰ ब्रजनारायण शर्मा), "दी परमार ८००-१३०५ ई." (डॉ॰ प्रतिपाल भाटिया), "फूड्स एंड ड्रिंक्स इन एन्शियंट इंडिया:फ्रॉम अरलीएस्ट टाइम्स टू १२०० ई." (डॉ॰ ओम प्रकाश)"सोसिअल एंड कल्चरल हिस्ट्री ऑफ़ नॉर्दर्न इंडिया १०००-१२०० ई." (डॉ॰ ब्रजेन्द्रनाथ शर्मा), "स्ट्रगल फॉर रिस्पोंसिबल गवर्नमेंट इन मारवार" (डॉ॰ सोभागमल माथुर), "राज मारवार ड्यूरिंग ब्रिटिश पेरामाउंटसी" (डॉ॰ पारसराज शाह)।

अथाह विद्वान जैन मुनि जिनविजयजी ने डॉ॰ दशरथ शर्मा के बारे में कहा था ' उन्होंने अपने जीवन में ऐसा विद्वान नहीं देखा जिसकी इतिहास और साहित्य दोनों में इतनी गहरी पैठ हो'। डॉ॰ शर्मा ने अपने जीवनकाल में करीब पांच सौ लेख इतिहास तथा साहित्य सम्बंधित विषयों पर लिखे थे। इनमे से चार सौ से अधिक लेखों की सूची "डॉ दशरथ शर्मा लेख संग्रह (प्रथम भाग)" के रूप में प्रकाशित है। सुप्रसिद्ध इतिहासकार के. एम्. श्रीमाली के अनुसार प्रत्येक लेख को एक स्वतंत्र शोध कार्य कहा जा सकता है। डॉ॰ शर्मा प्राचीन भारतीय इतिहास के विद्वान थे परन्तु उनका सर्वाधिक शोध कार्य राजपूतकाल पर केन्द्रित रहा। १९५९ में प्रकाशित "अर्ली चौहान डाईनेस्टीस" आपकी प्रथम प्रकाशित पुस्तक है। इसमें डॉ॰ शर्मा ने स्पष्ट लिखा है कि चालुक्य साम्राज्य तथा चौहानों में प्रतिस्पर्धा के कारण मुहम्मद ग़ौरी को भारत पर आक्रमण में सफलता प्राप्त हुई। राजपूतों में शौर्य अथवा निपुण सेनानियों की कमी नहीं थे परन्तु राजपूत शासकों में सहयोग का अभाव था। इस पुस्तक के उत्तरार्ध में चौहान राज्यों की शासन व्यव्यस्था तथा जीवन पद्धति का वर्णन है। "लेक्चर्स ऑन राजपूत हिस्टरी एंड कल्चर" में डॉ॰ शर्मा ने राजपूतों की उत्पत्ति के बारे में कहा है कि प्रतिहार रघुवंशी लक्ष्मण के वंशज नहीं थे । डॉ॰ शर्मा ने पन्द्रवीं शताब्दी में राजपूतों के पुनरुत्थान पर प्रकाश डालते हुए राणा कुम्भा तथा राव जोधा के शाषनों का विवरण दिया है। अन्य व्याख्यानों में डॉ॰ शर्मा ने ८००-१००० ई. के राजपूत राज्यों के प्रशासन का वर्णन किया है। "राजस्थान थ्रू दी एजिज़ (प्रथम भाग)" में प्रागैतिहासिक काल से अल्लाउद्दीन की मृत्यु तक राजस्थान का इतिहास प्रस्तुत है। इस पुस्तक का प्रथम भाग डॉ॰ सत्यप्रकाश श्रीवास्तव ने लिखा था जिसमे डॉ॰ शर्मा ने आवश्यकतानुसार परविर्तन कर दिया। सन् ७०१ ई.से १३१६ ई. का संपूर्ण भाग डॉ॰ शर्मा द्वारा लिपिबद्ध है। डॉ॰ शर्मा के अनुसार सन् ७०१ ई. के पश्चात राजपूतों ने प्रधानता प्राप्त की तथा ऐतिहासिक राजस्थान का उद्भव हुआ। इस युग का प्रारंभ में म्लेच्छों के भारत पर आक्रमण का उत्तर प्रतिहारों ने दिया। प्रतिहारों के पश्चात चौहान, तोमर तथा गाहडवालों ने ग़ज़नी के आक्रमकारियों का ११९२ ई. तक विरोध किया। डॉ॰ शर्मा के अनुसार राजपूतों की पराजय में जाति व्यवस्था, भारतीय वयामंडल, शास्त्रधर्म का अभिमान, आक्रमणकारियों पर कट्टरपंथी इस्लाम का प्रभाव, बौद्ध और जैन धर्मों द्वारा अहिंसा का प्रचार आदि कारण प्रमुख थे। "सम्राट पृथ्वीराज चौहान और उनका युग" आपका चौथा ग्रन्थ है। "अर्ली चौहान डाईनेस्टीस" तथा "राजस्थान थ्रू दी एजिज़" में पृथ्वीराज चौहान के विषय में जो अपूर्ण रह गया उसकी पूर्ति की गयी है। हिंदी भाषा में लिखित आपका यह एकमात्र ग्रन्थ है।






