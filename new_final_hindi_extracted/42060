मारिया शरापोवा

मारिया यूरीएवना शारापोवा (रूसी:Мари́я Ю́рьевна Шара́пова)(जन्म १९ अप्रैल १९८७) का जन्म तत्कालीन सोवियत संघ और वर्तमान रूस के साइबेरिया प्रांत में हुआ था। 1993 में छह साल की उम्र में शारापोवा बेहतर भविष्य की तलाश में पिता यूरी के साथ रूस छोड़कर अमेरिका के फ्लोरिडा प्रांत में चली गई थीं।

यूरी ने शारापोआ के एडमिशन के लिए फ्लोरिडा की प्रसिद्ध निक बोलेटिएरी टेनिस एकेडमी का दरवाजा खटखटाया। प्रशिक्षकों ने नियमों का हवाला देते हुए कहा कि मारिया खेलती तो अच्छा है, लेकिन इसका एडमिशन नहीं हो सकता क्योंकि यह उम्र में काफी छोटी है। यूरी ने हौसला नहीं छोड़ा और दो साल मजदूरी करते हुए मारिया को पब्लिक कोर्ट पर प्रशिक्षण दिलाया। जल्द ही मारिया को बोलेटिएरी एकेडमी में प्रवेश मिल गया।

17 साल की उम्र में 2004 का विंबलडन खिताब जीतते हुए टेनिस जगत में छा जाने वाली शारपोवा ने 2006 में यूएस ओपन जीता और दुनिया की नंबर एक खिलाड़ी बन गयीं। बाद में हालांकि उनकी रैंकिंग लुढ़क गई, लेकिन फिर भी टेनिस जगत में उनकी मौजूदगी हमेशा महसूस की जाती है। फोर्ब्स के अनुसार एक समय वे दुनिया में सर्वाधिक कमाई करने वाली महिला खिलाड़ी थीं। मार्टिना नवरातिलोवा और स्टेफी ग्राफ जैसी महान खिलाड़ियों ने पूरे कैरिअर में जितनी कमाई की थी, शारापोवा उससे अब कुछ लाख डॉलर ही पीछे हैं। मारिया शारापोवा अभी कई प्रमुख कंपनियों से अनुबंधित हैं। इनमें कैनन, कोलगेट, लैंड रोवर, नाइक, प्रिंस, सोनी एरिकसन, टैग ह्यूएर और ट्रॉपिकाना शामिल हैं। उनका पेप्सी का विज्ञापन जापान में प्रसारित होता है। टेनिस और विज्ञापन जगत में राज करने के साथ ही शारापोवा सर्च इंजन पर भी लोकप्रिय हैं। याहू के अनुसार पिछले साल खेल से जुड़ी क्वेरीज में शारापोवा सबसे ज्यादा लोकप्रिय रहीं। पिछले दिनों हुए ऑस्ट्रेलियन ओपन की वेबसाइट पर भी सर्वाधिक हिट्स शारापोवा के बारे में थीं। सानिया मिर्जा दूसरे स्थान पर रहीं।
