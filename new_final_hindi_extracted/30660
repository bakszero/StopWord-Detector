मोबाइल उपकरणों में हिन्दी समर्थन

मोबाइल फोन आजकल हर व्यक्ति की आवश्यकता बन चुका है। इण्टरनेट पर हिन्दी के प्रयोक्ता ऐसा फोन चाहते हैं जिससे कि वे अपने फोन पर भी हिन्दी का प्रयोग कर सकें जिसमें कि हिन्दी साइटों की सर्फिंग, ईमेल, गपशप, ब्लॉगिंग, ट्विटिंग आदि शामिल हैं। अब प्रश्न उठता है कि मोबाइल फोन में हिन्दी का समर्थन किस रूप में है।

मोबाइल में हिन्दी समर्थन के मुख्य रूप से तीन पहलू हैं।

मोबाइल पर हिन्दी पाठ्य अथवा टैक्स्ट का प्रदर्शन हो सकता है या नहीं? यदि फोन में हिन्दी दिख ही नहीं सकती तो इनपुट तो होगा ही नहीं, हिन्दी समर्थन की यह पहली शर्त है। कुछ फोनों में हिन्दी प्रदर्शन का पूर्ण समर्थन होता है। कुछ में आंशिक यूनिकोड समर्थन होने से हिन्दी दिखाई तो देती है लेकिन सही रूप से नहीं यानी मात्राएँ एवं संयुक्ताक्षर सही रूप से प्रकट नहीं होते और हिन्दी बिखरी हुई सी दिखाई देती है। इसका कारण है कि फोन में हिन्दी फॉण्ट तो होता है परन्तु फोन का कॉम्पलैक्स स्क्रिप्ट लेआउट इंजन हिन्दी का समर्थन नहीं करता अर्थात देवनागरी को सही तरीके से रेंडर नहीं करता। ऐसे फोनों में कुछ सॉफ्टवेयरों में हिन्दी सही रूप से दिख सकती है जो कि फोन की बजाय अपना हिन्दी फॉण्ट इंजन प्रयोग करते हों। जिन फोनों में हिन्दी का बिल्कुल समर्थन नहीं होता उनमें हिन्दी की जगह डिब्बे (चौकोर) प्रकट होते हैं।

यदि फोन में हिन्दी प्रदर्शन हेतु समर्थन है तो इनपुट का विकल्प हो भी सकता है और नहीं भी। यदि फोन में हिन्दी इनपुट का विकल्प हो तो हिन्दी में एसएमएस (SMS) भेजे जा सकते हैं तथा वैब पर कहीं भी टैक्स्ट बॉक्स में हिन्दी लिखी जा सकती है। इस विकल्प के होने पर मोबाइल से हिन्दी में ईमेल भेजने, चिट्ठी लिखने, टिप्पणी करने समेत इण्टरनेट पर तमाम कार्य हिन्दी में किए जा सकते हैं।

अधिकतर फोनों में हिन्दी टंकण के लिए टी-९ सिस्टम होता है। सभी देवनागरी वर्णों को कीपैड के नौ बटनों पर समायोजित किया जाता है तथा बार-बार दबाकर सही वर्ण टाइप किए जाते हैं। इसके अतिरिक्त कई फोनों मेंटी-९ पूर्वानुमान भी होता है जिससे कि पूर्वाभासी इनपुट द्वारा केवल कुछ बटन दबाकर शब्दों को टाइप किया जा सकता है। पूर्वानुमान फोन में हिन्दी में सरलता से टाइप करने में बहुत सहायक है, थोड़े अभ्यास के उपरान्त पूर्वानुमान से काफी गति से हिन्दी टाइप की जा सकती है। जो शब्द फोन के पूर्वानुमान शब्दकोश में न हों उन्हें जोड़ा जा सकता है जिससे अगली बार वे पूर्वानुमान द्वारा टाइप किये जा सकते हैं।

टच स्क्रीन वाले जिन कुछ फोनों में हिन्दी समर्थन उपलब्ध है उनमें इसके लिए इनस्क्रिप्ट ऑनस्क्रीन वर्चुअल कीबोर्ड होता है। यह कम्प्यूटर के आइऍमई की तरह होता है जिससे कि फोन में कहीं भी हिन्दी लिखी जा सकती है।

हिन्दी इण्टरफेस से अर्थ है कि फोन में इण्टरफेस भाषा के रूप में हिन्दी का विकल्प होना। फोन में हिन्दी इण्टरफेस भाषा चुनने पर सभी मीनू, विकल्प आदि हिन्दी में प्रदर्शित होते हैं। यद्यपि हिन्दी इण्टरफेस का विकल्प उपलब्ध होने पर भी प्रयोग बहुत कम लोग करते हैं जिसका कारण अशुद्ध अनुवाद तथा क्लिष्ट शब्दावली होता है। यदि फोन में इण्टरफेस भाषा हिन्दी का विकल्प है तो आम तौर पर हिन्दी डिस्प्ले एवं इनपुट समर्थन होगा ही।

नोकिया फोन में इसका पता लगाने के लिए Menu>Settings>Phone>Phone Language में जाएँ।

यदि है तो आपके फोन में प्रदर्शन (डिस्प्ले) एवं इनपुट का समर्थन मौजूद है, इंटरफेस भाषा का हो भी सकता है और नहीं भी।
यह पता लगाने के लिए किसी अन्य फोन से उस फोन पर हिन्दी में सन्देश (मैसेज) भेज कर देखिए अथवा यदि फोन में जीपीआरऍस सक्षम है तो कोई हिन्दी साइट खोल कर देखिए। इससे पता चल जाएगा कि फोन में हिन्दी पढ़ी जा सकती है या नहीं?

नोकिया के सभी निम्न स्तरीय, अधिकतर मध्यम स्तरीय तथा कुछ निम्न उच्च स्तरीय फोनों में हिन्दी समर्थन होता है। अधिकतम निम्न तथा मध्यम स्तरीय फोन S40 संचालन प्रणाली युक्त होते हैं जिनमें आम तौर पर हिन्दी समर्थन होता है। नोकिया सी३ नोकिया का पहला मॉडल है जिसमें भौतिक हिन्दी इनस्क्रिप्ट कीपैड आया है। अधिकतर उच्च स्तरीय फोन S60 प्रचालन तन्त्र युक्त होते हैं जिनमें आम तौर पर हिन्दी समर्थन नहीं होता। नोकिया के कुछ चुनिंदा स्मार्टफोन मॉडलों (खासकर पुराने मॉडल) में ही पूर्ण हिन्दी समर्थन उपलब्ध है। अभी तक नोकिया के किसी भी टच स्क्रीन फोन में हिन्दी समर्थन (खासकर हिन्दी इनपुट) नहीं देखा गया।

नोकिया फोन में हिन्दी हेतु टी-९ इनपुट व्यवस्था होती है। देवनागरी वर्णों को ९ कुञ्जियों पर निम्न अनुसार सैट किया गया है।
1 = ँ ं ः ् 1

2 = अ आ इ ई उ ऊ ऋ 2

3 = ए ऐ ऍ ओ औ ऑ 3

4 = क ख ग घ ङ 4 क़ ख़ ग़

5 = च छ ज झ ञ 5 ज़

6 = ट ठ ड ढ ण 6 ड़ ढ़

7 = त थ द ध न 7 ऩ

8 = प फ ब भ म 8 फ़

9 = य र ल ळ व श ष स ह 9 ऱ ऴ य़

उपरोक्त वर्णों में फोन मॉडलों के अनुसार थोड़ा अन्तर हो सकता है पर मुख्य क्रम वही रहता है। किसी टैक्स्ट बॉक्स में हिन्दी इनपुट सक्षम करने हेतु Options>Writing Languages>Hindi में जायें अथवा फोन की "*" कुञ्जी दबाकर रखें तो Writing Languages का विकल्प आ जाता है। पूर्वानुमानी पाठ इनपुट (Predictive text input) द्वारा केवल कुछ बटन दबाकर शब्दों को टाइप किया जा सकता है। पूर्वानुमान फोन में हिन्दी में सरलता से टाइप करने में बहुत सहायक है, थोड़े अभ्यास के उपरान्त पूर्वानुमान से काफी गति से हिन्दी टाइप की जा सकती है। जो शब्द फोन के पूर्वानुमान शब्दकोश में न हों उन्हें जोड़ा जा सकता है जिससे अगली बार वे पूर्वानुमान द्वारा टाइप किये जा सकते हैं। पूर्वानुमान ऑन/ऑफ स्विच करने हेतु फोन पर ऊपर के बायें कोने की कुञ्जी दबाकर रखें, अस्थायी रूप से बदलने के लिये "*" कुञ्जी का प्रयोग करें।

अधिकतर उच्च स्तरीय फोन S60 संचालन प्रणाली युक्त होते हैं जिनमें आम तौर पर हिन्दी समर्थन नहीं होता। नोकिया के कुछ चुनिंदा स्मार्टफोन मॉडलों (खासकर पुराने मॉडल) में ही पूर्ण हिन्दी समर्थन (हिन्दी इनपुट सहित) उपलब्ध है। नोकिया के बिना टचस्क्रीन वाले अधिकतर फोन S60 v3 संस्करण युक्त होते हैं जिनमें आम तौर पर हिन्दी प्रदर्शन समर्थन होता है परन्तु इनपुट समर्थन नहीं, उदाहरण के लिये नोकिया ई६३, नोकिया ई७१ आदि। नोकिया के टचस्क्रीन वाले अधिकतर फोन S60 v5 संस्करण युक्त होते हैं जिनमें हिन्दी प्रदर्शन समर्थन आंशिक रूप से होता है अर्थात फोन में हिन्दी फॉण्ट होने से हिन्दी दिखाई तो देती है लेकिन सही प्रकार से रॅण्डर नहीं होती जिस कारण मात्रायें तथा संयुक्ताक्षर सही प्रकार से नहीं दिखते, उदाहरण के लिये नोकिया ऍन९७, नोकिया ऍन९७ मिनी, नोकिया ५८०० ऍक्सप्रैस म्यूजिक, नोकिया ५२३३, नोकिया ५२३० आदि। Symbian^3 वाले स्मार्टफोनों जैसे ऍन८ आदि में भी यही स्थिति है। इनमें ऑपेरा मोबाइल ब्राउजर में हिन्दी सही रूप से दिखायी देता है। अभी तक नोकिया के किसी भी टच स्क्रीन फोन में पूर्ण हिन्दी समर्थन (खासकर हिन्दी इनपुट) नहीं देखा गया।

नोकिया के सिम्बियन ६० शृंखला के फोनों में भाषाओं के मध्य आसान स्विचिंग के लिये LangSwitcher नाम औजार उपलब्ध है जिसकी मदद से एक हॉटकी के जरिये भाषायें स्विच की जा सकती हैं।

जिन सिम्बियन आधारित नोकिया मोबाइल फोनों में हिन्दी समर्थन नहीं है, उनमें हिन्दी सक्षम करने हेतु कुछ इण्टरनेट फोरमों में हैक बताये गये हैं यद्यपि उनमें से किसी के भी सफलतापूर्वक काम करने की निश्चित जानकारी नहीं है। इसके लिये गूगल पर "install Hindi support in Nokia" आदि सर्च करके देखें। इन विधियों द्वारा फोन में हिन्दी फॉण्ट तो जोड़ा जा सकता है परन्तु टैक्स्ट के सही रूप से रॅण्डर न होने की समस्या बनी रहती है।








इसके अतिरिक्त कुछ फोन मॉडलों में हिन्दी दिखती तो है परन्तु टूटी-फूटी एवं बिखरी हुई, इसका कारण उनमें हिन्दी यूनिकोड के लिए रेण्डरिंग इंजन का न होना हो सकता है।

विंडोज़ मोबाइल में डिफॉल्ट रूप से हिन्दी समर्थन नहीं होता परन्तु इसके लिए आयरॉन्स हिन्दी सपोर्ट नामक एक औजार उपलब्ध है जो कि फोन में हिन्दी टैक्स्ट का प्रदर्शन एवं इनपुट सक्षम कर देता है। यह फोन में एक वर्चुअल कीबोर्ड (आइऍमई) जोड़ देता है जिससे आप फोन में किसी भी स्थान पर हिन्दी लिख सकते हैं। यद्यपि यह सॉफ़्टवेयर केवल विंडोज़ मोबाइल के संस्करण पाँच और छह प्रोफेशनल पर ही काम करेगा और फोन टच स्क्रीन वाला होना चाहिए। पूरी प्रक्रिया की जानकारी यहाँ देखें। आयरॉन्स हिन्दी सपोर्ट विंडोज़ मोबाइल ५.०, ६.० तथा ६.१ के साथ कार्य करता है। यह संस्करण ६.५, ६.५.३ आदि में इंस्टाल नहीं होता। विंडोज़ मोबाइल में हिन्दी फॉण्ट डालने का तरीका यहाँ देखें।

विंडोज़ फोन के संस्करण ७.x में हिन्दी समर्थन नहीं है। हिन्दी फॉण्ट डालकर हिन्दी दिखने लगती है परन्तु रैण्डरिंग इंजन में हिन्दी समर्थन के अभाव के कारण मात्रायें, आधे अक्षर तथा संयुक्ताक्षर सही प्रदर्शित नहीं होते।

विंडोज़ मोबाइल/विंडोज़ फोन युक्त फोन निर्माताओं में ऍचटीसी, सैमसंग, सोनी ऍरिक्सन, ऍलजी आदि शामिल हैं।

आइफोन ओऍस २ तक में हिन्दी दिखती तो थी लेकिन बिखरी हुयी अर्थात देवनागरी टैक्स्ट सही प्रकार से रॅण्डर नहीं होता था। आइफोन ओऍस ३ में हिन्दी समर्थन आया पर कुछ मात्रायें सही नहीं दिखती थी। आइओऍस ४ में बिलकुल सही दिखती थी। अब इसके नवीनतम संस्करण आइओऍस ५ में हिन्दी कीबोर्ड सहित पूर्ण हिन्दी समर्थन आ गया है।

पहले आइफोन में आइफोन ओऍस १, आइफोन ३जी में आइफोन ओऍस २, आइफोन ३जीऍस में आइफोन ओऍस ३ तथा आइफोन ४ में आइओऍस ४ था। आइपैड १ में आइफोन ओऍस ३ तथा आइपैड २ में आइओऍस ४ था। आइपॉड टच की पहली पीढ़ी में आइफोन ओऍस १, दूसरी पीढ़ी में आइफोन ओऍस २, तीसरी पीढ़ी में आइफोन ओऍस ३ तथा चौथी पीढ़ी में आइओऍस ४ आता था।

आइफोन ४ ऍस में आइओऍस ५ है। आइपैड २ के नये मॉडल भी आइओऍस ५ युक्त आ रहे हैं। आइफोन ४ तथा आइपॉड टच चौथी पीढ़ी के नये मॉडलों में भी शायद आइओऍस ५ डला आये। आने वाले आइफोन ५ में आइओऍस का नवीनतम संस्करण ५ होगा। आइओऍस ५ आने से पहले हिन्दी टाइप करने हेतु आइफोन, आइपॉड टच में हिन्दी ईमेल कीबोर्ड तथा आइपैड में हिन्दी टाइप नामक ऍप प्रयोग की जाती थी। अब आइफोन ३जीऍस, आइफोन ४, आइपैड १, आइपैड २, आइपॉड टच थर्ड जैनरेशन तथा आइपॉड टच फोर्थ जैनरेशन को आइओऍस ५ पर अपडेट करके उनमें इनबिल्ट हिन्दी कीबोर्ड की सुविधा पायी जा सकती है।

ऍण्ड्रॉइड के नवीनतम संस्करण ४.० (आइस्क्रीम सैंडविच) में भी हिन्दी समर्थन नहीं है। न तो हिन्दी फॉण्ट है और न ही रैण्डरिंग इंजन। हिन्दी टैक्स्ट सही प्रकार से रॅण्डर नहीं होता, इस बारे में कुछ बग दर्ज किया गये हैं।,, ऍण्ड्रॉइड २.३ (जिंजरब्रैड) में गूगल द्वारा आधिकारिक रूप से शामिल की गयी ५५ भाषाओं की सूची में हिन्दी भी थी लेकिन वास्तव में इस संस्करण में हिन्दी फॉण्ट तक नहीं है, इसमें मैनुअली हिन्दी फॉण्ट डालने पर हिन्दी दिखती तो है लेकिन बिखरी हुयी अर्थात कॉम्प्लैक्स टैक्स्ट लेआउट इंजन नहीं है। हालाँकि इसमें हिन्दी शामिल किये जाने से भविष्य में यह बग दूर किये जाने की उम्मीद है।
सामान्य तरीके से ऍण्ड्रॉइड में स्वयं हिन्दी फॉण्ट डालने हेतु डिवाइस को रूट करना पड़ता है। यह एक तकनीकी प्रक्रिया है जिससे फोन/टैबलेट की वारंटी खत्म हो जाती है तथा उपकरण खराब होने का डर बना रहता है। सैमसंग के गैलैक्सी सीरीज के फोनों में ऍण्ड्रॉइड मार्केट से Fontomizer SP तथा अन्य फोन मॉडलों में HinKhoj Dictionary नामक ऍप डाल कर बिना रूट किये हिन्दी फॉण्ट इंस्टाल किया जा सकता है।
कुछ कम्पनियों ने अपने ऍण्ड्रॉइड स्मार्टफोनों/टैबलेटों में फर्मवेयर को संशोधित करके अपने स्तर पर हिन्दी समर्थन प्रदान किया है। सैमसंग के ऍण्ड्रॉइड युक्त गैलैक्सी शृँखला के फोनों (गैलैक्सी ३, गैलैक्सी ५ तथा गैलैक्सी ऍस आदि) तथा गैलैक्सी टैब (टैबलेट कम्प्यूटर) में हिन्दी सही दिखायी देती है। सोनी ऍरिक्सन के ऍक्सपेरिया शृंखला के स्मार्टफोनों जैसे ऍक्सपेरिया आर्क आदि में भी हिन्दी प्रदर्शन है। ऍलजी के ऑप्टिमस शृंखला के कुछ फोनों में भी हिन्दी समर्थन पाया गया है। डैल तथा ऍचटीसी के फोनों में फिलहाल हिन्दी फॉण्ट तक नहीं है। सैमसंग तथा ऍचटीसी ने अपने ऍण्ड्रॉइड स्मार्टफोनों में हिन्दी समर्थन हेतु पैच (अपडेट) उपलब्ध करवाने की घोषणा की है।
हिन्दी प्रदर्शन समर्थन वाले ऍण्ड्रॉइड स्मार्टफोनों हेतु ऍण्ड्रॉइड मार्केट में MultiLing Keyboard नामक मुफ्त वर्चुअल कीबोर्ड ऍप्लिकेशन उपलब्ध है जिसे इंस्टाल कर फोन में हिन्दी कीबोर्ड जोड़ा जा सकता है। स्वरचक्र भारतीय लिपियों में ऍण्ड्रॉइड पर लिखने में सहायक एक निःशुल्क अनुप्रयोग (अप्लिकेशन) है।
ऍण्ड्रॉइड में हिन्दी समर्थन की विस्तार से जानकारी हेतु यह लेख देखें।


फोन पर हिन्दी साइटों को देखने हेतु ऑपेरा मिनी तथा ऑपेरा मोबाइल मुफ्त एवं बेहतरीन ब्राउज़र हैं। यह यूनिकोड समर्थन युक्त हिन्दी मित्र ब्राउजर हैं। इनका मुफ्त संस्करण फोन के ब्राउजर से http://m.opera.com पर जाकर डाउनलोड किया जा सकता है। यह हिन्दी साइटों और चिट्ठों को सही तरीके से दिखाने के अलावा वॅबसाइटों को मोबाइल स्क्रीन के हिसाब से संपीड़ित करके भी दिखाता है ताकि उन्हें फोन की छोटी स्क्रीन पर आसानी से पढ़ा जा सके। इसके अलावा भी इनमें बहुत सी फीचर हैं जो कि फोन के डिफॉल्ट ब्राउज़र में नहीं होती। ऑपेरा मोबाइल हिन्दी समर्थन के मामले में बेहतर है, यदि फोन में हिन्दी का फॉण्ट हो तो यह हिन्दी साइटों के केवल कुछ संयुक्ताक्षर छोड़कर सही तरीके से दिखाता है। ऑपेरा मिनी लगभग हर फोन प्लेटफॉर्म के लिये उपलब्ध है जबकि ऑपेरा मोबाइल केवल स्मार्टफोन ऑपरेटिंग सिस्टमों जैसे सिम्बियन, विंडोज़ मोबाइल, ऍण्ड्रॉइड तथा आइओऍस के लिये उपलब्ध है।

आंशिक/बिना हिन्दी समर्थन वाले फोन में ऑपेरा मिनी द्वारा हिन्दी साइटें सही रूप से देखने हेतु ट्रिक:


अब ऑपेरा मिनी में हिन्दी भाषी साइटों को देखा जा सकता है। इस विकल्प का प्रयोग करने पर ऑपेरा मिनी वैबपेज को सर्वर साइड पर प्रोसैस करके हिन्दी (तथा अन्य इण्डिक) टैक्स्ट को इमेज रूप में फोन के ब्राउजर में भेजता है जिससे हिन्दी सही दिखती है। लेकिन एक तो इसमें थोड़ा समय लगता है दूसरा टैक्स्ट को कॉपी-पेस्ट नहीं किया जा सकता। इसलिये यदि आपके स्मार्टफोन में हिन्दी आंशिक रूप से दिखती है (बिखरी हुयी) तो ऑपेरा मोबाइल प्रयोग करें वह हिन्दी सही रूप से दिखाता है। परन्तु यदि फोन में हिन्दी बिलकुल न दिखती हो (अर्थात फोन में हिन्दी फॉण्ट भी न हो तो) या फोन केवल जावा सॉफ्टवेयर ही इंस्टाल करता हो तो यही एकमात्र उपाय है।

यदि आपके फोन में हिन्दी प्रदर्शन समर्थन (हिन्दी फॉण्ट तथा लेआउट इंजन) बिलकुल नहीं है तो आप स्काइफायर नामक मुफ्त मोबाइल वेब ब्राउजर का प्रयोग कर सकते हैं। इसके द्वारा आप किसी भी हिन्दी साइट को बिलकुल सही रैण्डरिंग के साथ पढ़ सकते हैं। यह ब्राउजर विंडोज़ मोबाइल तथा सिम्बियन (सीरीज ६०) प्रचालन तन्त्र वाले फोनों के लिये उपलब्ध है। वर्ष २०१० से स्काइफायर ने अपनी सेवा अमेरिका तथा कनाडा तक सीमित कर दी है।

यदि आपके फोन में टंकण की सुविधा मौजूद है तो Options>Writing Language में जाकर हिन्दी भाषा का विकल्प चुनिये। अब फोन की # कुञ्जी दबाकर आप इनपुट भाषाओं के मध्य स्विच करते हुये लिख सकते हैं। टी-९ पूर्वानुमान बंद अथवा चालू करने के लिए Options के समकक्ष कुञ्जी दबाकर रखें। विशेष चिह्न डालने के लिए * कुञ्जी दबाकर रखें।
यदि आपके फोन में हिन्दी दिखती तो है पर टाइप करने हेतु सुविधा नहीं है तो आप निम्न फोनेटिक टंकण औजारों का प्रयोग कर सकते हैं।
टच स्क्रीन वाले मोबाइल फोन/टैबलेट में आमतौर पर हिन्दी का मानक इन्स्क्रिप्ट कीबोर्ड होता है। इस ऑनस्क्रीन कीबोर्ड की मदद से उपकरण में कहीं भी टैक्स्ट बॉक्स में हिन्दी टाइप कर सकते हैं।

अब आप अपने मोबाईल से अंग्रेजी में ही नहीं बल्कि हिन्दी सहित भारत की 9 भाषाओ को अपने फोन पर "पाणिनी कीपैड" की मदद से टाइप कर संदेश भेज सकते है, अब आपको एक अक्षर टाइप करने के लिए बार-बार बटन दबाने की जरूरत नहीं पड़ेगी | 
पाणिनी कीपैड में अक्षर अपने आप स्क्रीन पर संभावनाओ के आधार पर आते रहते है और आपको चुनने के लिए नंबर बटन को दबाना होता है | इस तरह से आप अक्षरों के लिए एक ही बार बटन दबाते है और अगर आपका मोबाईल टच स्क्रीन है तो आप अक्षरों को टच करके आसानी से लिख सकते है |

टचनागरी बिना हिन्दी इनपुट की व्यवस्था वाले टचस्क्रीन फोन में हिन्दी टाइप करने हेतु ब्राउजर में चलने वाला एक ऑनस्क्रीन कीबोर्ड है। इसके ऑनस्क्रीन कुंजीपटल द्वारा हिन्दी टाइप करने के उपरान्त उसे कॉपी करके वेब पर कहीं भी पेस्ट करके प्रयोग किया जा सकता है। नोकिया के टचस्क्रीन स्मार्टफोनों में यह ऑपेरा मोबाइल के साथ सर्वश्रेष्ठ काम करता है।


