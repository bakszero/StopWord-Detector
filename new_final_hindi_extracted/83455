अंकोर

अंकोर (ख्मेर भाषा : អង្គរ = "राजधानी") ख्मेर साम्राज्य की राजधानी थी। ख्मेर साम्राज्य लगभग ९वीं शताब्दी से १५वीं शताब्दी तक अपने उत्कर्ष पर था। अंकोर एक 'महानगर' था जिसमें वर्ष 1010 से 1220 तक के काल में विश्व की जनसंख्या का कम से कम 0.1% निवास करता था। इसी नगर में अंकोरवाट का मंदिर स्थित है जो कम्बोडिया का लोकप्रिय पर्यटन स्थल है।

'अंकोर' शब्द संस्कृत के 'नगर' से व्युत्पन्न है। 

अंकोर नगर के ध्वंसावशेष श्याम रीप (Siem Reap) नामक आधुनिक नगर के दक्षिण में वनों एवं खेतों के बीच स्थित है। अंकोर क्षेत्र में १००० से अधिक छोटे-बड़े मंदिर हैं। इनमें से अनेकों मन्दिरों का पुनर्निर्माण किया गया है। यहाँ प्रतिवर्ष लगभग २० लाख पर्यटक आते हैं। अंकोरवाट मंदिर तथा अंकोर थोम सहित सम्पूर्ण क्षेत्र को यूनेस्को का विश्व धरोहर स्थल घोषित किया गया है।

वर्ष 2007 में, अन्तरराष्ट्रीय अनुसंधानकर्ताओं के एक दल ने उपग्रह से प्राप्त फोटोग्राफ एवं अनेकों अन्य आधुनिक तकनीकों का उपयोग करते हुए यह निष्कर्ष निकाला था कि अंकोर, औद्योगीकरण के पूर्व के विश्व का सबसे बड़ा नगर था जिसका क्षेत्रफल कम से कम था। अंकोर को एक 'जल नगर' के रूप में माना जाता है क्योंकि इसमें एक जटिल जल-प्रबन्धन व्यवस्था विद्यमान थी। 

