केओआई ९६१

के॰ओ॰आई॰ ९६१ () एक लाल बौना तारा है जिस पर कॅप्लर अंतरिक्ष यान द्वारा खगोलशास्त्री अध्ययन कर रहें हैं। आकाश में यह हंस तारामंडल के क्षेत्र में पड़ता है और पृथ्वी से लगभग १३० प्रकाश वर्ष की दूरी पर स्थित है।

यह एक M4V श्रेणी का तारा है और इसके इर्द-गिर्द तीन पृथ्वी से छोटे ग़ैर-सौरीय ग्रह परिक्रमा करते हुए पाए गए हैं। यह तारा स्वयं भी बहुत छोटा है और इसका व्यास (डायामीटर) हमारे सूरज के व्यास का एक-छठा है और बृहस्पति ग्रह से केवल ७०% ज़्यादा है। इसके तीन ज्ञात ग्रह पृथ्वी के अकार के केवल ०.५७ से ०.७८ गुना हैं। इतने छोटे तारे की परिक्रमा करने के बावजूद इनका तापमान बहुत ऊँचा है क्योंकि इनकी कक्षाएँ (ऑरबिट) तारे के बहुत पास हैं। यह अपने तारे की एक पूरी परिक्रमा केवल आधे दिन से दो दिनों में पूरी कर लेते हैं और इनका सतही तापमान २०० से ५०० डिग्री सेंटीग्रेड है। इस ऊँचे तापमान की वजह इन ग्रहों पर पानी अपनी द्रव्य अवस्था में नहीं रह सकता और इन ग्रहों को वासयोग्य क्षेत्र से बाहर माना जाता है। जनवरी २०११ तक मिले लगभग ७०० ग़ैर-सौरीय ग्रहों में यह सबसे छोटे थे। इस तारे और उसके ग्रहों के छोटे अकार को देखकर अख़बारों में इसे एक 'सूक्ष्म सौर मंडल' बुलाया जा रहा था।

