रेनडियर

रेनडियर या कैरिबू पृथ्वी से सुदूर-उत्तर के बर्फ़ीले आर्कटिक और उपार्कटिक इलाक़ों में मिलने वाली एक हिरण की नस्ल है। वैसे तो इनकी आबादी इतनी है कि इस जानवर के विलुप्त होने का कोई ख़तरा नहीं लेकिन इसकी कुछ क़िस्में संकट में हैं और एक या दो तो हमेशा के लिए ख़त्म हो चुकी हैं। रेनडियर के रंग और अकार स्थान के अनुसार अलग-अलग होते हैं। नर और मादा दोनों के सींग होते हैं, हालांकि नर के बड़े होते हैं। कुछ क़िस्में ऐसी भी हैं जिनमें मादाओं के सींग नहीं होते।

इन उत्तरी क्षेत्रों में रहनी वाली बहुत-सी जातियों के लिए रेनडियर एक बहुत ही महत्वपूर्ण पशु है। वे इनका शिकार भी करते हैं और कुछ जातियों ने (जैसे कि रूस के एवेंकों ने) तो इन के पालन को भी अपनी समाज व्यवस्था का हिस्सा बनाया हुआ है। वे इनका दूध पीते हैं, इनका मांस खाते हैं, इनकी खाल के कपड़े-जूते पहनते हैं और इन्हें अपनी स्लेजों (बर्फ़ पर फिसलकर चलने वाले वाहन) को खींचने के लिए प्रयोग करते हैं। बहुत से ऐसे समुदायों में तो रेनडियरों का धार्मिक महत्व भी होता है। रेनडियर लाइकेन भी खाते हैं और पेड़ों के पत्ते भी।

अंग्रेज़ी में 'रेनडियर' को 'reindeer' और 'कैरिबू' को 'caribou' लिखा जाता है। अमेरिका और कनाडा में 'कैरिबू' नाम प्रचलित है, जबकि बाकी स्थानों पर 'रेनडियर'। रूसी भाषा में 'रेनडियर' को 'सॅवॅरन्यी ओलेनी' (Северный олень) यानि 'उत्तरी हिरण' कहते हैं (इसमें 'ऍ' की मात्रा के उच्चारण पर ध्यान दें क्योंकि यह 'ए' और 'ऐ' से ज़रा भिन्न है)।

