महासू उपत्यका

महासू उपत्यका उत्तराखंड में तौंस और यमुना नदियों के बीच का क्षेत्र है जिसका कालसी से हर की दून में हिमालय की धवल चोटियों तक विस्तार है। जौनसार बावर के नाम से परिचित इस क्षेत्र में महासू देवता का पौराणिक कथानक अनेक रूपों में गतिशील हैं। कुछ अन्य पौराणिक कथानक तथा ऐतिहासिक तथ्य कालसी, लाखामंडल, हनोल और नैटवाड़ में उजागर होते हैं। महासू देवता का संस्थान, इन कथानकों के समन्वय से, लोगों के मानसिक एवं सामाजिक प्रबंधन, तथा व्यवहार में रौद्र रस तथा माधूर्य भाव के प्रवाह, का नियोगी है। पारिस्थितिकीय दृष्टि से समृद्ध यह क्षेत्र, स्थानीय लोगों द्वारा ब्रितानी वन नीति के विरोध लिए विख्यात रहा।

महासू उपत्यका मुख्यतः उत्तराखंड के सुदूर उत्तर-पश्चिम में हिमाचल प्रदेश से लगी, तौंस (टोंस) और यमुना नदियों के बीच में है। यह भू-भाग जौनसार-बावर है, जो फ्रेज़र के अनुसार तौंस और यमुना के कालसी में मिलन से, इन दोनों नदियों के बीच, उत्तर में गढ़वाल के रवांई तक है। महासू उपत्यका एक तरह से “तौंस घाटी” (30°35' और 30°18' उत्तर अक्षांश तथा 77°49' और 78°37' पूरब देशांश)में समायी है। और भट्ट ने “महासू देश” की कल्पना में, उत्तराखंड के इस क्षेत्र के साथ, हिमाचल प्रदेश के कुछ भागों को भी जोड़ा है।

उत्तराखंड की चार तहसीलें कालसी, चकराता तथा त्यूणी (देहरादून जनपद) और मोरी (उत्तरकाशी जनपद), कुल क्षेत्रफल 1,08,198 हेक्टेयर, महासू उपत्यका बनाती है, जिसमें 1,59, 278 लोग रहते हैं। चकराता शहर के 5117 लोगों को छोड़कर, शेष सब 449 गांवों में बसे हैं। देहरादून जनपद के दो प्रखंड चकराता (त्यूणी तथा चकराता तहसील) और कालसी, पुराना जौनसार-बावर परगना है, तथा जनजातीय क्षेत्र भी।

यह उपत्यका तौंस नदी का जलागम क्षेत्र है, जिसका आरम्भ मोरी तहसील से होता है। मोरी तहसील में, तौंस घाटी की एक शाखा, शूपिण दो मुख्य गाड़ों (छोटी नदियों) से मिलकर बनी है, जो दो मुख्य हिमनदों, जौनधार (4150 मी॰) तथा बंदरपूँछ (4000 मी॰) से निकलती हैं। शूपिण दायीं ओर से नैटवाड़ के पास डोडरा-क्वार, हिमाचल प्रदेश, से आती है। इसके बाद तौंस नदी में दोनों तरफ से छोटी-छोटी गाड़ें मिलती हैं, और त्यूणी के पास दायीं ओर से जुब्बल उपत्यका से आने वाली पब्बर नदी मिलती है। 

त्यूणी के बाद तौंस नदी संकरी घाटी से गुज़रती है, और कालसी में यमुना नदी में मिल जाती है। कालसी के पास तौंस नदी समुद्र तल से 450 मी॰ ऊंचाई पर बहती है, जबकि बंदरपूँछ हिमनद 4000 मी॰ से अधिक की ऊंचाई पर है।

इस उपत्यका में औसत अधिकतम वर्षा जुलाई में 260 मि॰मी॰, तथा औसत नयूनतम वर्षा 31 मि॰मी॰ अप्रेल के महीने में होती है। दिसंबर तथा जनवरी सबसे ठंडे महीने हैं, इनमें अधिकतम तापमान 14-15° से॰ तथा नयूनतम शून्य से नीचे चला जाता है। जून में सबसे अधिक गर्मी पड़ती है, अधिकतम तापमान 42-43° से॰ तथा नयूनतम तापमान 9-14° से॰ रहता है। 

महासू उपत्यका की चार तहसीलों के मुख्य स्थलों का संक्षिप्त परिचय, तालिका तथा चित्र में है। वर्तमान तीन प्रखंडों कालसी, चकराता (त्यूणी और चकराता) तथा मोरी में क्रमशः कुल गाँवों की संख्या 203, 154 और 92; अनुसूचित जाति के लोग (%) 34.13, 34.59, और 29.73; जन-जाती के लोग (%) 58.62, 54.89 और 0.25; तथा, महिलाएं (प्रति 1000 पुरुष) 905, 933 और 943 है।

महासू उपत्यका मुख्यतः महासू देवता की उत्पत्ती के पौराणिक कथानक से जुड़ी है। इस पौराणिक कथा का पूरा विवरण एच॰ ए॰ रोज़ के प्रथम भाग में पृष्ठ 303-315 तथा 404-419 में मिलेगा। कुछ अन्य लोगों ने भी इस कथानक को भिन्न रूपों में प्रस्तुत किया है।


हालाँकि कथानक में महासू देवता का मुख्य भौगोलिक क्षेत्र तौंस और पब्बर के बीच की घाटी या महासू उपत्यका है, परन्तु महासू का मंदिर, एक ओर जहाँ, लाखवाड़, देहरादून में है, वहीँ दूसरी ओर, गजैड़ी, शिमला में है। इस प्रकार महासू देवता की मान्यता उत्तराखंड की चार तहसीलों कालसी, चकराता, त्यूणी और मोरी, तथा इससे जुड़े हिमाचल प्रदेश के तीन जनपदों, शिमला, सोलन तथा सिरमौर में है। 
महासू की उत्पत्ति के सभी कथानकों में महासू चार भाई हैं, बौठा, पबासी, बाशिक तथा चाल्दा, जिन्होंने असुरों के अंत के बाद इस क्षेत्र को आपस में बांटा (चित्र २) तथा देवता का राज स्थापित किया। किन्तु इन कथानकों में कुछ अंतर भी हैं। जैसे, जगता गाँव, बंगाण के सरदार सिंह चौहान, एक किसान और शमण, द्वारा जौलर को सुनाई कथा में कैलू, कपला, कैलथ और शेड़कुड़िया आदि महासू के वीर भी प्रकट हुए। रोज द्वारा प्रस्तुत वर्णन में देओ कियालू बनाड़ का नाम विशेष है, देवता बनाड़ को जुब्बल उपत्यका के लोग पूजते हैं।

बौठे महासू ने कहा था कि भादों के महीने में अमावस की रात चौथ तथा पंचमी को विशेष पूजन हो। अतः परंपरा के अनुसार इस क्षेत्र के लोग, महासू उपत्यका तथा हिमाचल के शिमला, सोलन और सिरमौर जनपद, जागरे का त्यौहार मनाते हैं। महासू देवता को पहले दिन मंदिर से बहार निकला जाता है और नरोल या परदे में रखा जाता है, दोपहर बाद पास के जलस्रोत में देवता का स्नान होता है। संध्या के समय मशाल जलाकर महासू देवता की पूजन होती है, तथा साथ में लोग सामूहिक रूप से बिरसू ठाणी का हरूल (भक्ति गीत) गाते हैं। खाना-खाने के बाद, लोग रात भर देवता के प्रांगण में नाचते-गाते हैं। 

डी॰ एन॰ मजूमदार, जिन्होंने अपने जीवन के २२ वर्ष जौनसार बावर में इस क्षेत्र के लोगों के अध्ययन में लगाये, लिखते हैं कि कालसी का ईसा से तीसरी शताब्दी से पहले का शिला लेख, तथा लाखामंडल के ईसा से छठी से आठवीं शताब्दी बाद के बाद के मंदिर इस बात के द्योतक हैं कि जौनसार-बावर कोई बियाबान जंगल नहीं रहा होगा। यहाँ के इतिहास के बारे में मजूमदार ने लिखा कि जौनसार-बावर सिरमौर रियासत, वर्तमान हिमाचल प्रदेश का एक जनपद, का हिस्सा था। इस क्षेत्र पर मुसलमान शासकों के सन 1254, 1358, तथा 1398 में हमले होते रहे।
हिमालय की अन्य पहाड़ी रियासतों के साथ, 1803 में गोरखों ने इस क्षेत्र पर कब्ज़ा कर लिया, 1815 में अंग्रेज़ों ने जौनसार बावर को आजाद तो कराया किन्तु अपने पास रखा, और इसे सहारनपुर जनपद के साथ जोड़ दिया। फिर 1864 में इसे देहरादून जनपद की हिस्सा बनाया। सन 1908 में देहरादून जनपद में दो तहसील देहरा और चकराता थी। चकराता तहसील में पुराना जौनसार बावर परगना था जिसमें तौंस तथा यमुना की घाटियाँ और छोटी-छोटी और छितरी पड़ी वनों से आच्छादित पहाड़ियाँ थीं। चकराता तहसील के कुल 123,801 हेक्टेयर वन क्षेत्र मेंसे 36778 हेक्टेयर को अंग्रेज़ों ने सुरक्षित कर जौनसार वन प्रभाग में रखा।

जौनसार बावर में ज़मीन का बंदोबस्त, देहरा तहसील से अलग था। यहाँ चार चुने हुए व्यक्ति या चौंतरा अपने अनुभवों से या लोगों से बातचीत कर, ज़मीन की आमदनी तथा कर तय करते थे। चौंतरा फिर परगने के 39 ख़त (देखें पृष्ठ तीन के सामने का नक्षा; ) के स्याणों को अपनी राय देते थे, जो प्रत्येक गाँव से कर एकत्र करते। ऊपरी भाग, मोरी तहसील, पहले गढ़वाल रियासत का हिस्सा था, और दो भागों में बंटा था, तौंस और पब्बर के बीच हिमाचल की तरफ बंगाण, तथा तौंस से यमुना के बीच पूरब की तरफ रवांई। 

महासू उपत्यका के बारे में अन्य ऐतिहासिक जानकारी अगले चार अनुभागों में दी गयी है। 

कालसी महासू उपत्यका का प्रवेशद्वार है। कालसी तहसील में, वर्तमान कालसी एक छोटा सा क़स्बा है। तौंस के यमुना से मिलन स्थल पर स्थित कालसी से छोटी-छोटी पर्वत श्रृंखलायें आरम्भ होती हैं जो समुद्र तल से 450 मीटर उंचाई पर हैं। उपत्यका के अंत में सुरम्य हर-की-दून में पर्वत श्रृंखलाओं की उंचाई लगभग 4000 मीटर से ऊपर है। सम्भवतः तौंस और यमुना के बीच एक सभ्यता रही होगी जिसे बुद्ध की मानवतावादी शिक्षाओं का संदेश पहुंचाने के लिए सम्राट अशोक मौर्य (इसा पूर्व 273-232) ने कालसी में चौदह राजाज्ञाओं को प्राकृत भाषा तथा ब्राह्मी लिपि में शिला पर उत्कीर्ण करवाया। इनमें जीवहत्या निषेध, जनसाधारण के लिए चिकित्सा व्यवस्था, कूएं खुदवाने, वृक्ष लगवाने, धर्म प्रचार करने, सहनशीलता तथा दयालुता आदि मूल्यों का प्रचार करने का निर्देश दिया गया है। हांडा के अनुसार कालसी हर्षवर्धन के समय धार्मिक एवं राजनीतिक गतिविधियों का केंद्र रहा होगा जिसका प्रमाण निकटवर्ती जगतग्राम में गरुड़ की आकृति की तीन वेदिकाएं हैं।
राहुल सांकृत्यायन के अनुसार कालसी उस समय मध्यदेश के साथ हिमालय के व्यापार का केंद्र था। यहीं हिमवंत की समूरिखाल, पशम तथा कोमल ऊन के दुस्स, कस्तूरी और अन्य वस्तुएं बिकती थीं। और यहाँ से आरम्भ होता होगा अज पथ या बकरी का रास्ता। 

कालसी तहसील तथा चकराता तहसील के नीचे का हिस्सा मिलकर पुराना जौनसार परगना था। चकराता एक फ़ौज की छावनी थी जो अंग्रेज़ों द्वारा 1815 के बाद, महासू उपत्यका के बीचों-बीच, बसाई गयी, 2011 में इस शहर की जनसंख्या 5117 थी। 

लाखामंडल गाँव, चकराता तहसील के पूरवी छोर पर यमुना किनारे स्थित है, और महत्वपूर्ण पौराणिक तथा ऐतिहासिक प्रसंगों से जुड़ा है। पौराणिक कथा के अनुसार पांडव अपने अज्ञातवास के दौरान यहाँ रुके थे, और दुर्योधन ने उन्हें जीवित जलाने के लिए लक्षागृह बनाया था। ऐतिहासिक रूप से, सकलानी के अनुसार, यह स्थल दो राजवंशों से जुड़ा है। एक अभिलेख में, जो पांचवी शताब्दी का है, आरंभ में जयदास नाम के राजा का नाम है, जो किसी स्थानीय राजवंश का लगता है। दूसरा अभिलेख एक प्रशस्ति है जो सेनावरमन से आरम्भ होती है, तथा इसके अन्त में इश्वरा नाम की राजकुमारी का नाम है जिसका विवाह जालंधर के चन्द्रगुप्त से है। इतिहासकार इसे यादव वंश से जोड़ते हैं। 

फ्रेज़र 10-11 जुलाई 1815 इस गाँव पहुँचा तो उसे बताया गया की यहाँ के लोग दो रियासतों, सिरमौर तथा गढ़वाल, को आधा-आधा कर देते हैं। गाँव में शिव का मंदिर, युधिष्ठिर, भीम, अर्जुन, नकुल और सहदेव के मंदिर, तथा एक मंदिर भीष्म तथा परशुराम का था। अर्जुन तथा भीम की दो अच्छी पत्थर की मूर्तियाँ भी थीं, किन्तु उनके चेहरे क्षतिग्रस्त थे। यहाँ और भी हिन्दुओं के देवी-देवताओं की मूर्तियाँ थीं। फ्रेज़र ने लिखा है कि यह एक पुरातन स्थल लगता था जहाँ शिव की पूजा केदार के नाम में होती थी। शिवको समर्पित यह मंदिर नागार शैली में 12वीं-13वीं शताब्दी में बना है।

लाखामंडल से कुछ दूर, पुरोला की ओर, पुरातत्वविदों की एक टोली को 1986-88 में खुदाई के दौरान एक विशाल वेदिका मिली। अनुमान है कि इसका निर्माण, लाखामंडल से पहले हुआ होगा। यह 24 मी॰ X 18 मी॰ की एक श्येन चित्ति (गरुड़ जैसी) वेदी कई आकर की ईटों से बनी है। इन मैंसे एक ईंट का वैज्ञानिकों ने प्रयोगशाला में विस्तार से अध्ययन किया, जिससे कुछ हज्ज़ार वर्ष पूर्व इंदु घाटी सभ्यता के समय की ईंट बनाने के शिल्पविज्ञान की जानकारी में वृद्धि हुई। 

उनियाल इस मंदिर का वर्णन करते लिखते हैं कि देहरादून से 124 की॰ मी॰ दूर यह स्थान अत्यंत रमणीक है। जौनसार-बावर की संस्कृति की झलक इस गाँव के ढलवा छतों वाले नक्काशीदार मकानों से मिलती है। लाखामंडल में बिस्सू तथा जागरा परंपरागत माहौल में मनाया जाता है। पिछले कुछ समय से विदेशी पर्यटक काफी संख्या में आ रहे हैं। 
अब इस मंदिर परिसर को एशिया डेवलपमेंट बैंक की सहायता से आधुनिक सुविधायें देने की योजना है। 

चकराता शहर से थोड़ा उत्तर की ओर बावर क्षेत्र शुरू होता है, जो त्यूणी तहसील में है। बंगाण तथा रवांई, त्यूणी तहसील के पर्वतीय अंचल में, महासू की पौराणिक कथा के केंद्र हैं। त्यूणी के निकट मेंद्रथ में बाशिक महासू का स्थान है, तो हनोल में बौठा महासू विराजमान हैं। बंगाण में पबासी महासू का वास है तो चाल्दा महासू सारे जौनसार बावर तथा जुब्बल उपत्यका में चलायमान है। 

हनोल में महासू देवता का मंदिर राष्ट्रीय संरक्षित स्मारक है, तथा पत्थर और लकड़ी के समायोजन का दुर्लभ उदहरण है। मंदिर का गर्भ पत्थर से निर्मित शिखर शैली का है, जिसमें ग्रीवा के ऊपर के शिखर को सुन्दर और भव्य लकड़ी की संरचना से ढका गया है। पुरातत्व की दृष्टि से मूल प्रसाद ज्यादा प्राचीन (9वीं-10वीं शताब्दी) है। मण्डप और मुख मण्डप बाद में जोड़े गए तथा कई बार बदले गए। पांचवीं शताब्दी में गंधार के हूण शासक मिहिरकुल ने पंजाब तथा हिमालय के क्षेत्रों को अपने अधिकार में लिया, और बौद्ध धर्म से जुड़े संस्थानों को क्षति पहुंचाई, हनोल के मंदिर के बारे में ऐसी जानकारी नहीं है।

हनोल मंदिर परिसर को एशिया डेवलपमेंट बैंक की सहायता से आधुनिक रूप देने की योजना है। 

महासू उपत्यका में सबसे ऊपर मोरी तहसील, उत्तरकाशी जनपद है। इस तहसील का पश्चिमी भाग शिमला जनपद की जुब्बल उपत्यका से जुड़ा है, तथा पूरबी भाग रंवाई है। तौंस नदी रुपिण और शूपिण के संगम से नैटवाड़ में जन्म लेती है, और इसी संगम पर पौखू देवता का मंदिर है। पौखू देवता इस भाग में बसे लोगों के लिए, जिसमें शिमला जनपद का हिस्सा तथा देहरादून और उत्तकाशी के क्षेत्र, आते हैं, न्याय का देवता है। कई पीढ़ियों तक मानस की गहराईयों में संग्रहित असहाय लोगों के साथ लिए अन्याय के हंकार-विचारों की स्मृतियाँ लोगों को पौखू देवता के न्याय में विश्वास सुदृढ़ करती होगी।

हांडा और जैन ने इस मंदिर की विशिष्ठ वास्तुकला का वर्णन करने के साथ-साथ, पौखू देवता को करबीर दानव, जिसका इस पूरी घाटी में आतंक था और चारों महासुओं ने उसका अंत किया, तथा पातळ लोक के राजा बभ्रूवाहन से भी जोड़ा। बभ्रूवाहन महाभारत के पात्र अर्जुन के पुत्र हैं, जिन्हें नागार्जुन तथा नागिलोक के राजा के नाम से भी जाना जाता है।

रूपिण घाटी का डोडरा-क्वार शिमला जनपद, हिमाचल प्रदेश का हिस्सा है। शूपिण घाटी अनेकों पौराणिक कथाओं को संजोये है। इस घाटी के लोगों के मन में बसे मिथक कोतुहल पैदा करते हैं। यहाँ पांडवों के स्वर्गारोहण से जुड़ा पर्वत है; इस घाटी की पहाड़ियों में बसे गाँवों, जैसे, कटगाँव, सिदड़ी, खटमेर, गनगढ़, ओसला, खेगाड़ा, जखेल, आदि में दुर्योधन की पूजा होती है।
सन 1815 में जेम्स फ्रेज़र ने, जो स्वयं स्काट्लैंड से थे, जौनसार बावर के लोगों के बारे में लिखा कि इनमें स्वतंत्र रहने की इच्छा; अन्याय का विरोध करने का संकल्प; अच्छा पहनावा तथा सौहार्दपूर्ण व्यवहार; सुन्दर घर तथा उसके अन्दर आरामदायक स्वच्छ परिसर, काफी हद तक पश्चिमी देशों के बराबर है।

गोरखों के विरोध में सबसे पहले अंग्रेज़ों के साथ खड़े होने वाले जौनसार-बावर के लोगों के वनों से जुड़े अधिकारों पर जब उसी अंग्रेज़ी शासन ने अंकुश लगाया, तो सबसे पहले महासू देवता के मूल स्थान हनोल से विरोध के स्वर उठे जिसका वर्णन माधव गाडगिल और रामचंद्र गुहा ने विस्तार से अपनी पुस्तक तथा शोध पत्र में किया है। 
जौनसार बावर के लोगों ने अपने ईष्ट देवों में, एक ओर जहाँ, महासू के रौद्र रूप को आत्मसात किया, वहीँ दूसरी ओर महाभारत की वह जीवन शैली अपनाई जिसमें सखा भाव तथा माधुर्य भाव का संगम है। इन दोनों पहलुओं, महासू का रौद्र रूप, तथा महाभारत से सखा एवं माधुर्य भावों का जौनसार-बावर के लोगों के जीवन में समावेश, अनेक अध्ययनों में देखा गया। इनका वर्णन आने वाले अनुभागों में है।

रौद्र रस इस उपत्यका के लोगों के खूंद से जुड़े कथानकों में, तथा वास्तविक जीवन के प्रसंगों में, जैसे अंग्रेजी वन नीति का विरोध, में दिखाई देता है। स्त्री तथा पुरूष दोनों का इसमें योगदान रहा।

बिरसू ठाणी का हरुल (भक्ति गीत), जो आज भी महासू देवता के मुख्य उत्सवों में सामूहिक रूप से गाया जाता है, खूंदों में रौद्र रस जगाने का द्योतक है। इस गीत में संकेत है कि महासू देवता के पराप्राकृतिक करतबों से दिल्ली का मुग़ल बादशाह भी प्रभावित हुआ होगा। 
मधु जैन के अनुसार जौनसार बावर के लोक जीवन में आसुरी और दैवी प्रवृतियों का अत्यंत रोचक संतुलन है। शिव के मंदिर एक ओर इस उपत्यका को वृहद् वैदिक संस्कृति से जोड़ते हैं, वहीँ दूसरी ओर महासू देवता के रूप में यमुना और सतलुज के बीच का यह क्षेत्र एक महत्वपूर्ण “टोटेमी पूजा” और “टोटेमी बंधुत्व” के रूप में उभरता है। खौशिया (“खस”) बाहुल्य इस क्षेत्र में रूद्र उपासना पद्धति ने जन-जीवन, संस्कृति, तथा समूहों के आपसी सम्बंधों को प्रभावित किया है।
सदरलैंड ने पश्चिमी हिमालय के जौनसार-बावर से जुड़े क्षेत्र के अध्ययन में, स्थानीय देवी-देवताओं के धार्मिक अनुष्ठानों तथा उनके द्वारा अपने क्षेत्र के भ्रमण में, राजनीतिक गतिविधियों से संयोग देखा। शिमला गज़ेतीयेर में सदरलैंड ने देखा कि इस क्षेत्र की 15 रियासतों में लगभग 143 स्थानीय देवता थे, जिनमें कुछ रियासतों में महासू देवता को भी पूजा जाता था। उन्होंने जुब्बल उपत्यका में चाल्दा महासू की परंपरागत यात्रा का सन्दर्भ भी दिया। सदरलैंड ने बुशहर रियासत तथा उससे जुड़े रवांई क्षेत्र के राजनीतिक, पौराणिक तथा धार्मिक संस्थानों के आपसी सम्बंधों का विश्लेषण किया और पाया कि इस में महासू के कथानक की महत्वपूर्ण भूमिका है। इन क्षेत्रों के “खूंदों” के लम्बे समय से चले आ रहे आपसी झगड़े, जो “बोएर” के नाम से जाने जाते थे, स्थानीय परिवेश से जुड़े थे, जैसे, विशेष स्थल “ज़ागा” या “ठौड़” की पूजा।
सदरलैंड ने एक अन्य शोधपत्र में पहाड़ी क्षेत्र में उपरोक्त घटनाओं तथा कथानकों को “देवताओं के राज” का आधार मानते हुए, इस राज की मनोवैज्ञानिक तथा सामाजिक परतों का सूक्ष्म अध्ययन किया। देवता की सामूहिक पहचान बनाने में दो महत्वपूर्ण तत्व बताये, देवता का दोष तथा देवता का आशीर्वाद। महासू देवता के आगमन तथा असुरों के अंत को सदरलैंड ने देवता की “शक्ति” का राज़ माना। उन्होंने आगे लिखा कि इन सब में देवता के माली या गुर का महत्त्व भी कम नहीं है, क्योंकि उसी के माध्यम से देवता से बात संभव है। और इस मानसिक प्रबंधन के साथ-साथ सामूहिक चेतना तथा उससे जुड़े त्यौहार भी महत्वपूर्ण है।

ज़ौलर ने जुब्बल तथा बुशहर से लगते क्षेत्र, जिसका सदरलैंड ने भी थोड़ा अध्ययन किया था, बंगाण में कई वर्षों तक महासू से जुड़े कथानकों का अध्ययन किया। ज़ौलर के अनुसार मानव और उसके परिसर से जुड़े मिथक एक क्षेत्र विशेष के लोगों के लिए सर्वभौम सत्य की तरह है, जैसे विज्ञान। महासू उपत्यका में, बंगाण के लोगों के मिथक उनकी दिनचर्या, जीवन शैली, तथा धार्मिक विश्वासों का अभिन्न अंग है। 

एक अन्य शोध में ज़ौलर ने लिखा कि बंगाण एक बड़े भौगोलिक क्षेत्र रवांई का हिस्सा है, जो पब्बर से यमुना तक फैला है। इस पश्चिमी पहाड़ी क्षेत्र के लोग कुछ विशेष देवताओं की पूजा करते हैं, तथा यहाँ का खौशिया समुदाय अपने आप को “खूंद” से जोड़ता है, जिनकी अपनी जीवन शैली है। जैसे, खूंद के बारे में पुरानी कहावत है कि, खूंद के दांत पेट में उग आते हैं; खूंद भेड़ चुगाते हैं; खूंद युद्ध करते हैं; तथा खूंद महिलाओं को भगा कर लाते हैं। इस क्षेत्र के लोगों में एक विशेष शक्ति की मान्यता है, जो “ज़ागा” है, जिसका प्रत्येक गाँव या क्षेत्र में एक विशेष स्थल पर वास होता है, और इस ज़मीन या ज़ागा से गाँव के लोगों की खुशहाली जुड़ी है। बंगाण के प्रमुख देवता महासू चार भाई, बौठा, पबासी, बाशिक, और चाल्दा हैं, जिनके साथ कुछ वीर भी हैं। महासू की पहचान कटार और डोरिया, चांदी का गोल टोपी जैसा बर्तन, है। ज़ौलर ने जोटाड़ी गाँव के एक खूंद का वर्णन किया, और इसके माध्यम से महासू देवता के राज, ज़ागा की मान्यता, तथा टिहरी के राजा, तीनों के आपसी सम्बंधों को उजागर किया।

ज़ौलर ने आपनी खोज में आगे बताया कि बंगाण में बोले जाने वाली भाषा, जो पश्चिमी पहाड़ी में आती है, कुछ विशेषताएं हैं, जो इस समूह की अन्य बोलियों में नहीं है। उन्होंने बंगाणी के वाक्यविन्यास तथा शब्दों के आधार पर इसे “नए भारतीय आर्य” समूह, वि-२ में रखा। बंगाणी अन्य स्थानीय बोलियों जैसे गढ़वाली से मेल नहीं खाती, अपितु कश्मीरी और जर्मन के समीप है।

गढ़वाल में, जिसमें महासू उपत्यका भी आती है, विलिएम सैक्स ने लम्बे समय तक अनेक प्रकार के अनुष्ठानों का अध्ययन किया। इन अनुष्ठानों में तौंस के ऊपरी जलागम में महाभारत के पात्रों, तथा महासू देवता से जुड़े कथानक महत्वपूर्ण हैं। यह स्थानीय पात्रों के शौर्य की कहानियां समाज में घटने वाली व्यक्तिगत तथा सामूहिक समस्याओं के समाधान से किसी न किसी रूप से जुड़ी होती हैं।

संक्षेप में, इन खोजों ने, महासू उपत्यका में छिपे लोक मानस को उजागर किया है, तथा इस समुदाय से जुड़े अनेक पराप्राकृतिक तत्व उभर कर आए हैं।

दूसरा पहलू जौनसार बावर के समाज में महाभारत के कथानकों के बाहुल्य से जुड़ा है। इस क्षेत्र के लोगों में सखा भाव तथा माधूर्य भाव रुचा-बसा है, जिसे आम तौर पर विवाह की एक प्रथा बहुपतित्व के संदर्भ में देखा गया।

समाज शास्त्री के॰ एम॰ मुंशी के अनुसार जौनसार बावर महाभारत काल का एक जीवाश्म है। इस क्षेत्र में सामान्यतः एक स्त्री का विवाह परिवार के सभी भाईयों से हो जाता है। बहुपतित्व की इस प्रथा का उदाहरण महाभारत के पांच पांडवों का द्रौपदी से विवाह है। जौनसार-बावर में मजूमदार ने बहुपतित्व पर मौलिक कार्य किया, इससे जुड़ा बेरीमान का प्रश्न है कि एक ही पारिस्थितिकीय परिवेश में रहने वाले दो मानव समूहों, जौनसारी और गढ़वाली, में विवाह की दो पद्धतियां क्यों हैं। जौनसारी समाज के लिए बहुपतित्व सामान्य है, परन्तु गढ़वाली समाज के लिए असामान्य। उनका मानना है कि बहुपतित्व का आर्थिक दृष्टि से अधिक महत्त्व नहीं है। इतना ही नहीं, बेरीमान के लिए एक और प्रश्न भी इस से जुड़ा है, जौनसार और इससे जुड़े हिमाचल के क्षेत्रों में पश्चिमी पहाड़ी बोली जाती है, जबकि गढ़वाली लोग मध्य पहाड़ी बोलते हैं।

इस सम्बंध में यह बात ध्यान देने योग्य है कि हिमाचल प्रदेश के कुछ भागों में भी बहुपतित्त्व का प्रचलन रहा। मोरान लिखते हैं जौनसार-बावर सिरमौर रियासत, वर्तमान हिमाचल प्रदेश का एक जनपद, का हिस्सा था, जिसे अंग्रेज़ों ने सिरमौर से अलग किया। एक वंश या परिवार में जन्म तथा पालन-पोषण जहाँ सखा भाव बढ़ाते हैं, महाभारत का कथानक इसे प्रगाढ़ करता होगा। दूसरे शब्दों में, बहुपतित्व से माधुर्य भाव आया, जिसे दौपदी के कथानक ने सामाजिक मूल्य से प्रखर किया। 

जौनसार-बावर से जुड़े किन्नौर क्षेत्र में भी बहुपतित्व का सामान्य रूप से प्रचलन है। किन्नौर में बहुपतित्व के संदर्भ में बी॰ आर॰ शर्मा का कहना था कि यहाँ महिलाओं में विरह भाव नहीं होता, किन्तु यह बात सही नहीं है, किन्नौर में कई गाने गाए जाते हैं, जिनसे बहुपति वाले परिवारों की महिलाओं में विरह भाव की पुष्टि होती है। 

हिमाचल प्रदेश के किन्नौर जनपद में 1995 से 2015 तक कार्यरत लिंडा लामाचिया का कहना है कि बहुपतित्त्व इस क्षेत्र में अभी तक विवाह की सामान्य पद्धति रही है। इस विवाह पद्धति में कई पुरुष, सामान्यतः भाई, एक स्त्री को अपनाते हैं, लिंडा के अनुसार इसमें स्त्री को, अन्य विवाह पद्धतियों के मुकाबले, ज्यादा अधिकार दिए जाते हैं या रहते हैं। 

अधिकतर लोग बहुपतित्त्व को नकारात्मक दृष्टि से देखते हैं, तथा इसमें बदलाव की बात करते हैं। बुलबुल पाल ने जौनसार-बावर के कुछ लोगों से बात-चीत कर निष्कर्ष निकाला कि समाज में बदलाव से इस क्षेत्र के लोग भी अछूते नहीं है, और बहुपतित्त्व में बदलाव आया है। किन्तु फिर भी बहुपतित्त्व जैसी पुरानी सामाजिक व्यवस्था को अच्छा मानते हैं, इससे परिवार संयुक्त रहा, ज़मीन का बंटवारा नहीं हुआ, और दहेज़ जैसी कुप्रथा नहीं आई। इस प्रथा ने लोगों की जाति की पवित्रता भी बनाये रखी।
जौनसार बावर में अभी भी बहुपतित्त्व है, जो पौराणिक कथानकों की गतिशीलता तथा समाज विशेष में विवाह की इस प्रथा की उपयोगिता सुनिश्चित करते हैं। इस घाटी का दौरा करने के बाद सोनी, खरे और सेनगुप्ता लिखते हैं कि द्रौपदी की बहुपतित्व की कहानी आज भी जौनसार में विद्यमान है। पांडवों की पौराणिक कथा यहाँ भौतिक रूप से दुर्योधन और करण के मंदिरों, पांडव लीला के प्रसंगों से जुड़े लोक नृत्यों, जागरों में पांडवों की आत्माओं का आवाहन, तथा स्वर्गारोहण से जुड़े स्थलों, में साक्षात् दिखाई पड़ता है। 

त्रेहन लिखते हैं कि इन उत्सवों में प्रेम प्रसंगों से जुड़े गीतों की भरमार रहती है, जो शायद सामाजिक सामाजिक एवं जातिगत व्यवस्थाओं का मनोवैज्ञानिक प्रबंधन है।

महासू देवता मंदिर, हनोल के वेबसाइट में लिखा है कि लोग दूर-दूर से न्याय से जुड़ी शिकायतों का निवारण के लिए आते हैं। लोगों के लिए महासू देवता न्याय के देवता और मंदिर न्यायालय है। आमतौर से देवी-देवताओं के संस्थानों में जिन लोगों का विश्वास है, उनकी मान्यता है कि प्रत्येक देवता का अपना “कारा” है, उसके नियम, कर्तव्य, आदि, इसका उल्लंघन करना देवता को रूष्ट करना है। 

इन मानसिक तत्वों का देवता के परिसर में लगातार प्रबलन होता रहता है। देवता संस्थान के प्राविधान के अनुसार, देवता यदि रूष्ट है तो दोष, जिसके जिसके लिए दंड; तथा देवता यदि प्रसन्न है तो अच्छे फल की अपेक्षा; ऐसे असंख्य प्रसंग व्यक्ति और समूह के व्यवहार के विकास के लिए एक विशेष परिसर का निर्माण करते हैं। इस अध्ययन में देखा गया कि शिमला के दरकोटी गाँव के लोग आपसी विवाद के समाधान के लिए, जो कई दशकों से था, हनोल पंहुचे और महासू देवता से न्याय की गुहार लगाई। महासू देवता ने जो फैसला सुनाया, उसे दोनों पक्षों ने माना, जिससे कई दशकों का आपसी विवाद सुलझ गया। सन 2007 में चाल्दा महासू जब जुब्बल उपत्यका में भ्रमण पर थे तो उन्होंने जुब्बल उपत्यका की दो पंचायतों, धार और बढ़ाल, के बीच 100 साल से चली आ रही दुश्मनी को समाप्त करने में मध्यस्थता की। इस समस्या के निवारण में उनके साथ कठासू गाँव के रेठड़ू, कोट मगवटा के कुलथू, तथा उत्तराखंड के शेड़कुड़िया भी थे। 

विलिएम सैक्स ने उत्तराखंड के पहाड़ी क्षेत्र, जिसमें महासू उपत्यका भी है, में देखा कि हिन्दुओं के देवी-देवताओं, तथा महाभारत से जुड़े कथानक, लोगों के मनोवैज्ञानिक उपचार तथा अन्य समस्याओं के समाधान में महत्वपूर्ण योगदान देते हैं। इतना ही नहीं, विलिएम सैक्स ने इन अध्ययनों से पिता-पुत्र के द्वंद्व को सिगमंड फ्रायड की सुपरिचित व्याख्या से बाहर कर, बच्चे के मानसिक विकास में उसकी परवरिश को महत्त्व दिया। जैसे, अर्जुन का अपने पुत्र नागार्जुन या बभ्रूवाहन से युद्ध का कथानक जो गढ़वाल की पाण्डव लीला में प्रमुख है। उन्होंने खूंद या राजपूत के शौर्य और प्रतिष्ठा को इस द्वंद्व का आधार माना, जिनसे स्थानीय लोग अपनी पहचान बनाते हैं। इसके अतिरिक्त, विलिएम सैक्स ने व्यक्ति में देवता या देवी के व्यक्तिगत तथा सामूहिक प्रवेश को नैदानिक मनोविज्ञान तथा मानवशास्त्र के क्षेत्र में महत्वपूर्ण माना। यह एक प्रकार का पराप्राकृतिक संवाद है। 
रीता चटटोपाध्याय ने भारत के देहातों में, लोक तथा आध्यात्म आधारित स्वास्थ्य सेवाओं का वर्णन करते हुए, लखवाड़, कालसी तहसील में महासू के मंदिर में होने वाले उपचार का विवरण दिया है। राना और साथियों ने देखा कि “सूर” जौनसार-बावर का परंपरागत मद्य है जो विशेष अवसरों पर परोसा जाता है, किन्तु मानसिक स्वास्थ्य पर इसके प्रभाव की जानकारी नहीं है। 

राबिन गुप्ता ने एक वर्ग के परिवारों के बारे में मनोवैज्ञानिक और सामाजिक कारकों की जानकारी को आवश्यक बताया जिससे इस क्षेत्र में प्रचलित यौन शोषण को समझा जा सके। इनका प्रश्न है, क्या जौनसार-बावर की महिलाओं का उन्मुक्त व्यवहार तथा द्रौपदी के पौराणिक कथानक को आत्मसात करना इनके लिए अभिशाप बन गया? 

केलकर, आदि लिखते हैं, भले ही जौनसार-बावर के लोग, जिनमें राजपूत और ब्राह्मण भी हैं, “जनजातीय क्षेत्र” को मिलने प्राविधानों से लाभ उठा रहे हैं, परन्तु उनमें जातिभेद भारत के अन्य क्षेत्रों जैसा ही है। सक्सेना के अनुसार जौनसार-बावर में जातिभेद की तरफ डी॰ एन॰ मजूमदार जैसे संवेदनशील शोधकर्ता का ध्यान भी नहीं गया। 

एक चिन्तक और राजनीतिज्ञ, विद्यासागर नौटियाल ने सन 1942 ई॰ के बंगाण, महासू उपत्यका का मोरी तहसील का शिमला जनपद की हाटकोटी से लगा पश्चिमी भाग, के दलित लोगों की व्यथा-कथा का अपनी लेखनी द्वारा चित्रण किया। विद्यासागर लिखते हैं की रियासत के अन्दर ज़मीन का असली मालिक महाराजा होता था, परन्तु सवर्णों को खेती का अधिकार दिया जाता था। और दलित वर्ग की सवर्णों के खेतों में काम करने की ज़िम्मेदारी थी।

स्वतंत्र भारत के निर्माण के दौरान 1948 में भारत के कुछ क्षेत्र जो मुख्य प्रान्तों की संरचना से अलग छूट गए थे, उनमें जौनसार बावर भी था। इस क्षेत्र की विशेष भौगोलिक परिस्थिति को देखते हुए, भले ही इस क्षेत्र के लोगों किसी जन-जाती मेंसे नहीं थे, अपितु साथ लगने वाले क्षेत्रों के लोगों की तरह जातिगत ढाँचे में संगठित थे, इस क्षेत्र की जन-जातीय क्षेत्र के रूप में संस्तुति की गई। किन्तु इस प्रतिवेदन में कहा गया कि जौनसार-बावर के दलित वर्ग के लोग गाँव के वाजिव-उल-अर्ज से ज़मीन के अधिकार से वंचित हैं। इसके साथ, कुछ अन्य सुझाव भी थे, जैसे, इस क्षेत्र में सयानों की जगह सरकारी अधिकारी, दलितों को भूमि का अधिकार, बहुपतित्व रोकना, तथा यौनरोगों से बचाव। 

इस क्षेत्र से जुड़े सर्वोदय कार्यकर्त्ता विमला बहन और सुंदरलाल बहुगुणा ने जातिभेद को, अपनी जीवन शैली में परिवर्तन कर, कम करने का अथक प्रयास किया। उन्होंने एक ऐसी घाटी अपनी कार्यस्थली चुनी जहाँ हरिजन बाहुल्य था, और फिर बच्चों के शिक्षण से जातिभेद दूर करने का प्रयास किया। 

हालाँकि जौनसार बावर में होने वाले विकास के उपक्रमों का अंदाज़ा तौंस (टोंस) नदी पर बनी और प्रस्तावित जलविद्युत परियोजनाओं से लग जाएगा), किन्तु सामाजिक क्षेत्र में जातिभेद का दर्द अभी शेष है। जनजातीय क्षेत्र में जातिभेद का यह कटुसत्य राजनीतिक कार्यकर्ता तरुण विजय ने अनुभव किया। कुछ समय पहले वह कुछ अनुसूचित जाति के लोगों के साथ जौनसार-बावर गए थे, इन लोगों का एक मंदिर में प्रवेश करते समय प्रबल विरोध हुआ। 

बाजगियों तथा अन्य अनुसूचित जाति के लोगों के बीच बैठकर की गई पश्चिमी शोधकर्ताओं की खोज के परिणाम सार्थक दिशा दे सकते हैं।

सन 1900 में हरिद्वार-देहरा रेल्वे खुल गयी थी। देहरादून से चकराता के लिए सीधा मार्ग था। एक अन्य मार्ग चकराता के लिए सहारनपुर से शिवालिक पहाड़ियों मेंसे तिमली दर्रे होकर जाता था। महासू उपत्यका का ऊपरी भाग, कई दर्रों से हिमालय के ऊंचे शिखरों से होता किन्नौर तथा तिब्बत से जुड़ा है। नैटवाड़ से रूपिण नदी के साथ-साथ, इसके उदगम क्षेत्र से हिमालय को पार कर किन्नौर, हिमाचल प्रदेश की बसपा घाटी में उतरते हैं। रूपिण दर्रा समुद्र तल से 4650 मीटर की उंचाई पर है, और कई मार्गों से इसमें जाया जाता है। इससे पहले डोडरा-क्वार से होते हुए पब्बर घाटी में उतर सकते हैं। हर की दून से होते हुए, शुपिण के साथ-साथ बोरा-सु दर्रे, समुद्र तल से 5450 मीटर की उंचाई, को पार कर बासपा घाटी या तिब्बत जा सकते हैं।

महासू उपत्यका की जनसँख्या में भारी बदलाव आया है, जिसका प्रभाव शायद तौंस के ऊपरी जलागम क्षेत्र, जिसमें गोविन्द वन्यजीव अभयारण्य और राष्ट्रीय उद्यान है, में कुछ भागों में देखने को मिल रहा है।

महासू उपत्यका की मुख्य विशेषता प्राकृतिक एवं पराप्राकृतिक तत्वों का संगम है, जैसे कालसी से निकला अजपथ हिमालय के शिखरों तथा घाटियों से होता हुआ तिब्बत की बौद्ध गोम्पाओं में जाता था। शूपिण घाटी में पौराणिक स्वर्गारोहिणी पर्वत है जिससे होकर युद्धिष्ठिर स्वर्ग गए। इतना ही नहीं महाभारत के इन पात्रों से पराप्राकृतिक संवाद भी होता है।

राना और उनके साथियों ने तौंस घाटी की वानस्पतिक विविधता का वर्णन किया है। इनके अनुसार, महासू उपत्यका का 60% भाग वनों से ढका है। इस उपत्यका में 10 वन प्रभाग हैः कोठिगाड़, देवता, रूपिण, सांद्रा, सिंगतुर, शूपिण, बावर, देओधार, कनसार, और मेल्टा। इनमें पाए जाने वाली वृक्षों की कुछ प्रजातियां सारिणी में दी गयी हैं। इस उपत्यका के निचले भाग में साल के वन हैं, जबकि बीच का भाग चीड़ के वनों के लिए विख्यात है, एशिया का सबसे ऊंचा 60.65 मी॰ चीड़ का पेड़, गोलाई 2.5 मी॰, भी इसी घाटी के किराली तप्पड़ में देखा गया। जैसे-जैसे ऊपर के क्षेत्रों की ओर बढ़ते हैं बांज, मौरू, तथा खरशु के वन आते हैं। 

शोधकर्ताओं ने अनेक प्रकार की वन उपज का जौनसार-बावर के लोगों द्वारा उपयोग पर विस्तृत जानकारी दी है।

उत्तराखंड के शिवालिक वृत्त में, जिसमें कालसी वन प्रभाग भी आता है, 2015 में हाथियों की संख्या 248 थी, और पूरे उत्तराखंड में हाथियों की जनसँख्या में 15% वृद्धि हुई। इस क्षेत्र में शेर के संरक्षण के लिए वनों के महत्त्व को समझने की ज़रुरत है। विशेषकर कालसी जैसे वन प्रभागों क्षेत्रों से अन्य क्षेत्रों में शेर, हाथी, आदि जानवरों के आने-जाने के लिए गलियारों को सुरक्षित रखना।

जॉनसिंह और साथियों के अनुसार तौंस और यमुना के संगम पर स्वर्ण महाशीर का संरक्षण ज़रूरी है, क्योंकि बांधों के बनने से इसके अन्मुक्त विचरण पर प्रभाव पड़ा है। यह स्वच्छ जल में रहने वाली मछली है। 

रूपिण और शूपिण नदियाँ फ़तेह पर्वत की गोद से निकलती हैं, और यह विशाल, मनोरम तथा घाटियों, चरागाहों और ऊँची चोटियों से घिरा, क्षेत्र हर की दून है। नैटवाड़ से शूपिण के साथ-साथ पैदल मार्ग इस क्षेत्र में जाता है। सन 1990 में इस क्षेत्र के 95212 हेक्टेयर वन्यजीव अभयारण्य चिन्हित हुए, जिस मेंसे 47208 हेक्टेयर में गोविन्द पशु विहार है। इस राष्ट्रीय विहार के जंतुओं का विस्तार से सर्वेक्षण हुआ है। स्तनधारी जंतुओं में लंगूर, बंदर, तेंदुआ, भालू, कस्तूरी मृग, भराल, घोरल, जंगली बकरी, सांभर, काकड़, आदि मुख्य है। पक्षियों की अनेक प्रजातियाँ, जिसमें मोनाल तथा इसकी जाती के अन्य दुर्लभ पक्षी भी हैं। इस अभयारण्य के अंदर लगभग 42 गाँव हैं। 

जौनसार बावर में कीमती इमारती लकड़ी के पेड़ चीड़, देवदार, और कैल आदि के घने जंगल थे। अंग्रेज़ों ने इन वनों के दोहन की नीति बनायी, जिसमें स्थानीय लोगों के प्रथागत अधिकारों पर अंकुश लगाया गया। इन वृक्षों को काटकर, स्लीपर बनाये जाते, जिन्हें तौंस तथा यमुना में बहा कर मैदानों में लाते। सन 1903 में इन दोनों नदियों से वनों के दोहन से 7.5 लाख की आया आंकी गयी। 
इतिहासकार डंगवाल के अनुसार इन वनों का दोहन लगातार बढ़ता गया। उन्होंने 1815 से 1947 के बीच का वनों के दोहन का ब्योरा इकट्ठा किया, तथा अपनी टिप्पणी में कहा कि शायद यह वनों का दोहन, वनों के नवीनीकरण से कहीं ज्यादा था। जिससे वनों का घेरा कम होता गया, और भारत की स्वतंत्रता के बाद भी यही क्रम चलता रहा। 

माधव गाडगिल और रामचंद्र गुहा लिखते हैं कि 1860 के आस-पास अंग्रेज़ पूरी दुनिया में वनों के विनाश के मुखिया बन चुके थे। हिंदुस्तान में जैसे-जैसे ब्रितानी हुकूमत का विस्तार हुआ उनके द्वारा वनों का अधिग्रहण भी बढ़ता गया। इस वननीति का विरोध हिमालय के मध्य भाग में लगातार हुआ। शंकुधारी वन इस क्षेत्र की सबसे कीमती प्राकृतिक देन थी। अंग्रेज़ी वननीति का विरोध दर्ज करने में महासू उपत्यका के लोगों की भूमिका का वर्णन माधव गाडगिल और रामचंद्र गुहा ने अपनी पुस्तक के पृष्ठ 164 से 171 के बीच किया है। इस सन्दर्भ में महासू देवता के पुजारी राम सिंह तथा उनके अन्य साथियों की महत्वपूर्ण भूमिका रही। इन्हें सरकार ने 1915 में बंदी बनाया और सजा भी दी। 

लोग अपने वनों के ऊपर सरकारी अंकुश लगने से आहत थे। अंग्रेज़ी सरकार ने लोगों से वन छीनकर अपने संरक्षण में ले लिए, तथा जौनसार-बावर में स्याणों, खतों के मुखिया, से वनों से जुड़ा यह “वाजिब-उल-उर्ज” पढ़वाया और कार्यान्वित करवाया,

इस विरोध की चरम सीमा 30 मई 1930 का तिलाड़ी कांड था। इतिहासकार ए॰ एस॰ रावत ने रंवाई क्षेत्र में तिलाड़ी गोली कांड का वर्णन करते लिखा है कि 29 मई 1930 को टिहरी रियासत की फ़ौज राजगढ़ी पहुँच चुकी थी। 30 मई 1930 जब आज़ाद पंचायत की सभा तिलाड़ी के मैदान में यमुना के किनारे शुरू हुई, दीवान चक्रधर जुयाल ने सैनिकों को लोगों पर गोली चलने के आदेश दिए। लगभग 200 लोग मारे गए (इस बारे में मतभेद है)।
गिरिधर पंडित के अनुसार तिलाड़ी गोली कांड के बाद एक बार लगा कि उत्तराखंड में जन संघर्ष अब नहीं होंगे, किन्तु लोगों ने संघर्ष के दायरे को बढ़ाकर टिहरी रियासत तथा अंग्रेजी साम्राज्य के विरोध में अपने आप को संगठित किया।

स्थानीय लोगों की समस्याओं से जुड़ी इन वननीतियों के बारे में पंडित गोविन्द बल्लभ पन्त ने 1922 में कुछ सुझाव दिए थे। कालांतर वनों को बचाने के यह सामूहिक प्रयास स्वतंत्र भारत में पर्यावरण संरक्षण के प्रेरणा के स्रोत बने, जैसे, सुन्दरलाल बहुगुणा ने हिमालय के वनों के महत्त्व को वैश्विक संदर्भ में प्रस्तुत कर आधुनिक पर्यावरण आन्दोलन का स्वरुप दिया। इस पक्ष को आगे बढ़ाते हुए, माधव गाडगिल ने बारवीं पंचवर्षीय योजना में, वनों को फिर से लोगों को सौंपने की बात, जैसा कि अंग्रेज़ों के राज से पहले था, वैज्ञानिक सूझ-बूझ से राष्ट्र के समक्ष रखी। 
