जन्दाहा

हज़रत जन्दाहा या जन्दाहा बिहार में वैशाली जिला के अन्तर्गत एक प्रखंड एवं छोटा शहर है। जिला मुख्यालय हाजीपुर से ३२ किलोमीटर पूरब राष्ट्रीय राजमार्ग १०३ के किनारे यह कस्बा स्थित है। जन्दाहा में सूफी संत दिवान अली शाह की मजार है। यहाँ होकर बहने वाली बाया नदी तथा शहर के नाम के पीछे सूफी संत द्वारा किए गए चमत्कार की कहानी जुड़ी है। मध्यकाल (१४वीं सदी) में हाजीपुर के एक प्रसिद्ध सूफी मकदूम शाह अब्दुल फतेह जन्दाहा के सूफी दिवान अली शाह के चाचा थे। आमतौर से जन्दाहा कहा जाने वाला यह शहर आसपास के लोगों के लिए महत्वपूर्ण व्यवसायिक केंद्र है। यहाँ प्रखंड एवं अंचल कार्यालय, पुलिस थाना एवं पुलिस अनुमंडल कार्यालय है।