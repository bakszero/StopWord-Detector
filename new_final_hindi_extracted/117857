सर्प तारामंडल

सर्प या सरपॅन्स (अंग्रेज़ी: Serpens, यूनानी: Ὄφις) तारामंडल पृथ्वी के उत्तरी भाग से नज़र आने वाला एक तारामंडल है। दूसरी शताब्दी ईसवी में टॉलमी ने जिन ४८ तारामंडलों की सूची बनाई थी यह उनमें से एक है और अंतर्राष्ट्रीय खगोलीय संघ द्वारा जारी की गई ८८ तारामंडलों की सूची में भी यह शामिल है। इसके दो हिस्से हैं - "सर्प सिर" (Serpens Caput) जो पश्चिम में दिखता है और "सर्प दुम" (Serpens Cauda) जो पूर्व में दिखता है। इन दोनों हिस्सों के बीच में सर्पधारी तारामंडल (Ophiuchus, Ὀφιοῦχος, ऑफ़ीयूकस) आता है।

सर्प तारामंडल में नौ मुख्य तारे हैं। इनमें से सब से ज़्यादा चमकीला तारा उनुक़ अल-हाए हैं। सर्प तारामंडल को कई पुराने खगोलशास्त्रियों नें एक सर्प के आकार में दर्शाया था।

