तरीनकोट

तरीनकोट () दक्षिणी अफ़ग़ानिस्तान के ओरूज़्गान प्रान्त की राजधानी है। इस शहर की आबादी सन् २०१२ में लगभग ६,३०० अनुमानित की गई थी। यह शहर वास्तव में एक छोटा सा क़स्बा है जिसके बाज़ार में लगभग २०० दुकाने हैं। प्रांत के राज्यपाल, जो २०१२ में असदउल्लाह हमदम थे, इसी बाज़ार से लगे एक दफ़्तर में काम करते हैं।

तरीनकोट इलाक़े में पश्तूनों के दो क़बीलियाई परिसंघ बसते हैं - दुर्रानी (उर्फ़ तरीन) और ग़िलज़​ई। यहाँ तरीनों की पोपोलज़​ई, बारकज़​ई, नूरज़​ई और अचकज़​ई शाखाएँ और ग़िलज़​ईयों की तोख़ी, होतक और सुलयमान-ख़ेल​ शाखाएँ हैं। शहर में ईराक़ से आये लगभग २,००० अरब भी बसे हुए हैं।

तरीनकोट बाक़ी दुनिया से कटा हुआ एक शहर है जिसे बाहरी दुनिया से केवल एक कंदहार जाने वाली सड़क जोड़ती है। सन् २००१ में बाद अफ़ग़ानिस्तान में हुए अमेरिकी हस्तक्षेप के बाद यहाँ के एक छोटे हवाई अड्डे का प्रयोग यहाँ तैनात अमेरिकी सैनिकों का दस्ता करता है। २००१ तक यहाँ तालिबान का क़ब्ज़ा था लेकिन १६ नवम्बर २००१ में यहाँ के पश्तून निवासी तालिबान के ख़िलाफ़ विद्रोह करने लगे, जिसमें आगे चलकर अफ़ग़ानिस्तान के राष्ट्रपति बनने वाले हामिद करज़ई भी सक्रीय थे। तालिबान ने वापस हमला किया लेकिन अमेरिकी सैनिकों और वायु सेना की मदद से इस क्षेत्र को तालिबान से मुक्त कर लिया गया।

तरीनकोट में गर्मियों में सर्वाधिक तापमान औसतन ४०° सेंटीग्रेड तक चढ़ जाता है जबकि सर्दियों में न्यूनतम तापमान औसतन शुन्य से नीचे (-३° सेंटीग्रेड) तक गिर जाता है।

