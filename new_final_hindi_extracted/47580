बॉम्बे दोस्त

बॉम्बे दोस्त भारत की पहली पंजीकृत पुरुष एवं महिला समलैंगिकों, उभयलिंगियों और विप्रित्लिंग्स्वभावियों की पत्रिका के रूप में 1990 में शुरू की गयी थी। अपने पहले अंक से ही से "बॉम्बे दोस्त" ने इन यौन-सम्बंधित अल्पसंख्यकों को राष्ट्र-व्यापक स्तर पर जोड़ते हुए उनमें भेदभाव तथा कमज़ोरी की भावना को दूर करने का प्रयास किया। अशोक रो कवि इसके संपादक हैं।

भारत जैसे सांस्कृतिक देश में आज भी कई लोग समलैंगिकों को अच्छी नजरों से नहीं देखते। इसी का उदाहरण सेलिना जेटली को प्राप्त होने वाले नफ़रत से भरे सन्देश हैं क्योंकि उन्होंने इस पत्रिका के उत्घाटन में भाग लिया था। सेलिना के अनुसार बॉम्बे दोस्त की शुरुआत के पश्चात उन्हें कई लोगों ने अपने विचारों से अवगत कराया। इनमें घटिया भाषा का इस्तेमाल किया गया था। लोग चाहते हैं कि समलैंगिक समुदाय मुखर होकर सामने न आए, इसलिए वे उनका विरोध करते हैं जबकि सेलिना चाहती हैं कि समलैंगिकों को भी सामान्य मनुष्य की तरह मानना चाहिए और उनके साथ वैसा ही बर्ताव किया जाना चाहिए जैसा हम अन्य लोगों के साथ करते हैं।

हिन्दी, अंग्रेजी और प्रांतीय भाषाओँ के समाचारपत्रों और पत्रिकाओं ने "बॉम्बे दोस्त" में छपी सच्ची घटनाओं के आधार पर माना कि पुरुष होकर पुरुष से प्यार के मामले में भारतीय समाज समझ नहीं बना पाया है। हालांकि समाज अब इस मुद्दे पर कुछ खुलने लगा है, लेकिन पूरी तरह कब खुलेगा कहना मुश्किल है।

बॉम्बे दोस्त को भारत में समलैंगिकों की प्रमुख पत्रिका के रूप में माना जा चुका है। इसका प्रमुख कारण यह है कि इस पत्रिका ने समलैंगिकों को व्यापक रूप से एक-दूसरे से जोड़ने का काम किया है। फ़िर इस पत्रिका ने इस समुदाय में कलंक के भाव को दूर करने का काम किया। इसके साथ ही असामान्य स्थिति तथा रोग के दुष्प्रचार को भी इस पत्रिका ने हटाने का काम किया। इससे सबसे लाभान्वित वर्ग समाज का सबसे शोषित हिजड़ों का रहा है, जिन्हें एक नई पहचान मिली।
