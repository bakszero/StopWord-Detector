प्रिमोर्स्की क्राय

प्रिमोर्स्की क्राय (रूसी: Примо́рский край), जिसे पहले प्रिमोर्ये (Примо́рье) भी कहा जाता था, रूस का एक संघीय खंड है जो क्राय का दर्जा रखता है। रूसी भाषा में 'प्रिमोर्सकी' का मतलब 'समुद्री' होता है इसलिए इस राज्य को कभी-कभी 'समुद्री प्रांत' या 'समुद्री क्षेत्र' भी कहा जाता है। इसका प्रशासनिक केंद्र और राजधानी व्लादिवोस्तोक का शहर है। प्रिमोर्सकी क्राय का क्षेत्रफल वर्ग १,६५,९०० किमी है और सन् २०१० की जनगणना में इस प्रांत की आबादी १९,५६,४२६ थी।

प्रिमोर्सकी क्राय की सरहदें दक्षिण में चीन और उत्तर कोरिया से मिलती हैं, जबकि पूर्व में जापान सागर का पानी है। इस राज्य का अधिकांश हिस्सा पहाड़ी है और ८०% पर जंगल विस्तृत हैं। यहाँ की सबसे बड़ी पर्वत शृंखला सिख़ोते-अलीन पर्वत है। इधर बहुत से प्राचीन ज्वालामुखियों के खँडहर भी मिलते हैं और कई नदियाँ-नाले बहते हैं। वनों में बहुत से जानवर मिलते हैं, जैसे की उस्सुरियाई भालू, अमूरी शेर, भिन्न प्रकार के हिरन, जंगली सूअर और बहुत प्रकार के पक्षी।

यह एक ठंडा इलाक़ा है। इसके उत्तरी भाग में सालभर का औसत तापमान लगभग १ °सेंटीग्रेड और दक्षिणी तटवर्ती क्षेत्र में ५.५ °सेंटीग्रेड रहता है। सर्दियों में कई स्थानों पर भारी बर्फ़बारी होती है।

