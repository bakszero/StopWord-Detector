हीराखंड एक्सप्रेस ट्रेन हादसा

21 जनवरी 2017 को जगदलपुर-भुवनेश्वर हीराखंड एक्सप्रेस के नौ डिब्बे देर रात आंध्र प्रदेश के विजयनगरम के कुनेरू स्टेशन के पास पटरी से उतर गए। इसमें अब तक 36 लोगों की मौत हुई है और 54 लोग घायल हैं। हादसे की जांच शुरू हो गई है, लेकिन रेलवे सूत्रों ने हादसे के लिए किसी साजिश की आशंका से इनकार नहीं किया है।

यह घटना 21 जनवरी 2017 को रात 11:30 बजे (आईएसटी) हुई जब ट्रेन जगदलपुर (छत्तीसगढ़) से ओडिशा के भुवनेश्वर के लिए जा रही थी। ओडिशा में रायगढ़ा से 30 किलोमीटर दूर कोनेरू स्टेशन के पास हादसे में ट्रेन के करीब आठ डिब्बे पटरी से उतर गए। इसमें इंजन के साथ एक लगेज वैन, एक जनरल कोच, चार स्लीपर कोच और दो एसी कोच भी शामिल हैं।

एनडीआरएफ की एक टीम हीराखंड एक्सप्रेस दुर्घटनास्थल पर मौजूद है व भुवनेश्वर से 4 टीमें घटनास्थल के लिए रवाना की गयीं हैं। लोगों की मदद के लिए हेल्पलाइन बनाई गई है और अधिकारियों की टीम को भी घटनास्थल के लिए रवाना किया गया है। घायलों को आंध्र प्रदेश के पार्वतीपुरम् के अस्पताल में इलाज के लिए भेजा गया है। राहत बचाव कार्य के लिए रिलीफ ट्रेन पलासा, संबलपुर, विशाखापत्तनम और रायगढ़ से भेजी गयी हैं।
