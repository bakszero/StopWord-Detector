कालाबारज़ोन

कालाबारज़ोन (Calabarzon), जिसे क्षेत्र ४-ए (Region IV-A) भी कहते हैं, दक्षिणपूर्वी एशिया के फ़िलिपीन्ज़ देश के लूज़ोन द्वीप दल पर स्थित एक प्रशासनिक क्षेत्र है। यह लूज़ोन द्वीप के दक्षिण-मध्य में राष्ट्रीय राजधानी मनिला से दक्षिण में स्थित है। सन् २००२ तक यह और मिमारोपा क्षेत्र दोनों "दक्षिणी तगालोग मुख्यभूमि" (Southern Tagalog Mainland) नामक क्षेत्र का हिस्सा थे जिसे विभाजित करके कालाबारज़ोन और मिमारोपा क्षेत्र स्थापित हुए।

कालाबारज़ोन का नाम इस क्षेत्र में निहित प्रान्तों के नामों को मिलाकर गढ़ा गया: "का" (काविते), "ला" (लगूना), "बा" (बतांगास), "र" (रिज़ाल), और "ज़ोन" (केज़ोन का अन्तिम भाग)।

कालाबारज़ोन में पाँच प्रान्त, एक अति-नगरीकृत शहर, १८ संघटक शहर और ४,०११ बरांगाय हैं।

