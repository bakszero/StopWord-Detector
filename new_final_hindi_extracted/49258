आचार्यकुलम

आचार्यकुलम गुरुकुल पद्धति पर आधारित गुरुकुल शिक्षा के साथ-साथ आधुनिक शिक्षा पद्धति का एक आवासीय शैक्षणिक संस्थान है, जो भारत देश के उत्तराखंड राज्य के हरिद्वार में स्थित है। इसका उद्घाटन 26 अप्रैल 2014 को गुजरात के तत्कालीन मुख्यमंत्री और वर्तमान में देश के प्रधानमंत्री नरेन्द्र मोदी के द्वारा हुआ। यह संस्थान भारतीय योग-गुरु स्वामी रामदेव और आचार्य बालकृष्ण द्वारा संयुक्त रूप से संचालित है। 

आचार्यकुलम गुरुकुल पद्धति पर आधारित वैदिक शिक्षा और आधुनिक शिक्षा पर आधारित स्कूल है जो सीबीएसई (केंद्रीय माध्यमिक शिक्षा बोर्ड) से सम्बद्ध है। आचार्यकुलम में 5 वीं कक्षा से लेकर 12 वीं कक्षा तक शिक्षा दी जाती है। इसकी सबसे खास बात है कि यहाँ 8 वीं तक 50 प्रतिशत वैदिक और 50 प्रतिशत सीबीएसई का पाठ्यक्रम पढ़ाया जाता है। इसके बाद 8 वीं के 25 प्रतिशत वैदिक और 75 प्रतिशत सीबीएसई का सिलेबस होता है। साथ ही यह ऐसा पहला स्कूल है जहां विद्यार्थी को जितनी अंग्रेजी सिखाई जाती, उतना ही संस्कृत में भी पारंगत किया जाता है। 


आचार्यकुलम खोलने के पीछे इसके संस्थापक बाबा रामदेव का उद्देश्य यह है कि वैदिक शिक्षा और भारतीय संस्कृति को बढ़ावा मिले। आचार्यकुलम की स्थापना कर उनका मानना है कि इससे न सिर्फ भारतीय संस्कृति की रक्षा होगी बल्कि वैदिक ज्ञान को नई पीढ़ी तक पहुंचाने में मदद मिलेगी। बाबा रामदेव का अगला लक्ष्य है कि देश के हर जिले में आचार्यकुलम की स्थापना हो, ऐसा नहीं है कि आचार्यकुलम में सिर्फ वैदिक शिक्षा ही दी जाती है बल्कि वैदिक शिक्षा और योग के साथ-साथ छात्रों को आधुनिक शिक्षा का ज्ञान भी दिया जाता है।

आचार्यकुलम में प्रवेश लेने हेतु जनवरी में परीक्षा होती है। प्रवेश पाँचवीं कक्षा के लिए होता है। चयनित विद्यार्थियों को एक सप्ताह आचार्यकुलम में रखकर दोबारा परीक्षा होती है। परीक्षा में सफल होने वाले 80 छात्रों और 40 छात्राओं को प्रवेश मिलता है, इसके बाद उनकी शिक्षा दसवीं कक्षा तक चलती है। छात्र-छात्राओं के लिए अलग-अलग छात्रावास की व्यवस्था है।
हाल ही में आचार्यकुलम सीबीएसई बोर्ड से जुड़ा है। आचार्यकुलम में आधुनिक और वैदिक शिक्षा का अद्भुत संगम देखने को मिलता है, यहां एनसीईआरटी के पाठ्यक्रम के अलावा तीन पीरियड वैदिक शिक्षा के होते हैं। इनमें वेद, उपनिषद, संस्कृत, योग, हवन-पूजन आदि का ज्ञान दिया जाता है। विद्यार्थियों को संस्कृत, हिंदी, अंग्रेजी और क्षेत्रीय भाषा में पारंगत किया जाता है।
देश-विदेश में योग का प्रचार- प्रसार करने के उपरांत बाबा रामदेव ने अब शैक्षिक क्रांति करने का संकल्प किया है। उनके अनुसार देश के 600 जिलों में आचार्यकुलम विद्यालय स्थापित किये जाएंगे, जिनमें भारतीय संस्कृति, संस्कृत, योग के अतिरिक्त अंग्रेजी और विज्ञान की आधुनिक शिक्षा का समावेश होगा। 
हालांकि इसकी शुरुआत हरियाणा राज्य से हो चुकी है, इसी साल अप्रैल माह में पानीपत के डिकाडला गांव में राज्य के पहले आचार्यकुलम की नींव रखी गई थी।
पहले चरण में देशभर के सभी जिलों में और दूसरे चरण में तहसीलों में आचार्यकुलम बनाए जाएंगे। कुल पांच सौ आचार्यकुलम खोलने की धनराशि मिल गई है। जिले में दो एकड़ और तहसील में एक एकड़ भूमि दान करने की अपील गई तो तमाम दानी आ भी गए। आचार्यकुलम के विस्तार कार्यक्रम के तहत जल्द ही हरियाणा के बाद अब छत्तीसगढ़ और सिक्किम में भी आचार्यकुलम खोलने की योजना है। हाल ही में बाबा रामदेव ने मणिपुर में आचार्यकुलम के निर्माण हेतु एक करोड़ देने का ऐलान किया है। हाल ही बाबा रामदेव ने एक कार्यक्रम के दौरान घोषणा की है कि पतंजलि संस्थान आगामी पांच वर्षों में राजधानी दिल्ली में एक लाख की क्षमता वाला विश्वविद्यालय का निर्माण करेगा। इस विश्वविद्यालय का शिक्षा का स्तर ऐसा होगा कि हार्वर्ड और कैंब्रिज के छात्र यहां अध्ययन करने की सोचेंगे। 

