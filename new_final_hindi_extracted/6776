पहर

पहर भारत, पाकिस्तान, नेपाल और बंगलादेश में इस्तेमाल होने वाली समय की एक ईकाई है। भारत में यह उत्तर भारत के क्षेत्र में अधिक प्रयोग होती है। एक २४ घंटे के दिन में ८ पहर होते हैं, यानि एक पहर औसतन ३ घंटों के बराबर होता है।

'पहर' हिन्दी-उर्दू का शब्द है जो 'पहरा देने' और 'पहरेदारी' से सम्बंधित है। एक पहर किसी ज़माने में संतरियों के लिए एक बार का कार्य-काल होता था (यानि हर पहर में संतरी बदला जाता था)।

परम्परागत रूप से भारतीय उपमहाद्वीप में दिन के चार और रात के चार पहर होते हैं। रात का पहला पहर सूरज ढलते ही शुरू होता था और दिन का पहला पहर पौ फटते ही आरम्भ होता था। क्योंकि मौसमों के साथ दिन और रातों की लम्बाई बदलती है, इसलिए पहरों की लम्बाई भी बदलती है। सर्दियों में रातें लम्बी होने से उत्तर भारत में एक रात का पहर लगभग ३.५ घंटे और दिन का पहर लगभग २.५ घंटे का होता था। गर्मियों में इसके विपरीत रात का पहर लगभग २.५ घंटे और दिन का पहर लगभग ३.५ घंटे का होता था। विषुव (इक्विनॉक्स) के दिनों में दिन और रात बराबर होते हैं और इसमें दिन और रात के पहर दोनों ३ घंटे के होते थे।

दिन का पहले पहर सूर्योदय होते ही शुरू होता था। उसके बाद दूसरा पहर शुरू होता था जिसका नाम आजतक हिन्दी-उर्दू और अन्य उत्तर भारतीय भाषाओँ में 'दोपहर' है। इसके बाद शाम के पहर का परम्परागत नाम 'सेपेहेर' हुआ करता था (फ़ारसी में 'तीन' को 'सेह' कहते हैं), हालांकि यह शब्द अब कम इस्तेमाल होता है और इसकी जगह फ़ारसी का 'शाम' शब्द अधिक आम हो गया है।

