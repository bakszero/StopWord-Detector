द्रास

द्रास भारत के जम्मू व कश्मीर राज्य के करगिल ज़िले में स्थित एक बस्ती है। ३,२३० मीटर (१०,९९० फ़ुट) पर बसा हुआ यह क़स्बा १६,००० से २१,००० फ़ुट के पहाड़ों से घिरा हुआ है। द्रास वादी ज़ोजिला दर्रे के चरणों में है और कश्मीर से लद्दाख़ जाने के लिये यहाँ से गुज़रना पड़ता है, जिस कारणवश इसे 'लद्दाख़ का द्वार' भी कहा जाता है। 

यह भारत के सबसे ठंडे शहरों में से है और सर्दियों में यहाँ तापमान −४५ °सेन्टिग्रेड तक गिर जाता है और −६० °सेन्टिग्रेड तक मापा गया है। कई स्रोतों के अनुसार साइबेरिया के बाद यह दुनिया का दूसरा सबसे सर्द मानवी बसेरा है।

लद्दाख़-करगिल क्षेत्र में होने के बावजूद द्रास के लोग अधिकतर हिन्द-आर्य जाति की दार्दी उपशाखा के हैं और शीना भाषा नाम की एक दार्दी भाषा बोलते हैं। मुस्लिम बहुसंख्यक हैं लेकिन कुछ बौद्ध धर्मी भी यहाँ रहते हैं।

