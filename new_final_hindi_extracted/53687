आर राजकुमार

आर... राजकुमार (अथवा आर राजकुमार जिसका पूर्व नाम रम्बो राजकुमार था) प्रभु देवा द्वारा निर्देशित और शिराज़ अहमद द्वारा लिखित २०१३ की बॉलीवुड एक्शन फ़िल्म है। इसके निर्माता विकि रजानी और सुनील लुल्ला हैं एवं फ़िल्म में मुख्य अभिनय भूमिका में शाहिद कपूर और सोनाक्षी सिन्हा हैं। फ़िल्म का यूट्यूब पर प्रचार ट्रेलर १ अक्टूबर २०१३ को जारी किया गया और फ़िल्म ६ दिसम्बर २०१३ को जारी की गई।
श्रीहरी जिन्होंने फ़िल्म में अजीत टाका का अभिनय किया है, का ४९ वर्ष की आयु में मुम्बई के लीलावती अस्पताल में गुर्दे की बिमारी से निधन हो गया।
राजकुमार (शाहिद कपूर) एक उद्देश्यरहित युवा है जो शिवराज (सोनू सूद) नामक नशीली दवाओं का अवैध व्यापार करने वाले के लिए काम करता है। उसका ताजा मिशन मानिक परमार (आशीष विद्यार्थी) नामक प्रतिद्वन्द्वी विक्रेता की हत्या करना है। लेकिन राजकुमार के जीवन में तब परिवर्तन आ जाता है जब वह खूबसूरत आंखों वाली और शिक्षित चन्दा (सोनाक्षी सिन्हा) को देखता है। वह चन्दा के बारे में यह नहीं जानता कि चन्दा एक अनाथ है और उसका पालन पोषण मानिक परमार ने किया हिअ। दोनों की मोहब्बत जब परवान चढ़ने लगती है तभी परमार और शिवराज दुश्मनी भुलाकर एक दूसरे के दोस्त बन जाते हैं और परमार अपनी भतीजी का हाथ, शिवराज के हाथ में सौंपने का फ़ैसला कर लेता है। इससे राजकुमार और शिवराज एक दूसरे के आमने-सामने आ खड़े होते हैं और एक दूसरे के दुश्मन बन जाते हैं।


फ़िल्म का संगीत प्रीतम ने दिया है। निर्देशक प्रभु देवा प्रीतम के साथ काम करने के इच्छुक थे और अन्त में उन्हें इसका मौका मिल ही गया। फ़िल्म का गीत ""गंदी बात"" १६ अक्टूबर २०१३ को जारी किया गया जिसको मिका सिंह और कल्पना पटवारी ने गाया है। फ़िल्म का अन्य गीत "साड़ी के फाल सा" अन्तरा मित्रा और नकाश अज़ीज़ ने गाया है।
