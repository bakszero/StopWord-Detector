बारामूला

बारामूला, जिसे कश्मीरी भाषा में वरमूल () कहते हैं, भारत के जम्मू और कश्मीर राज्य का एक शहर है। यह बारामूला ज़िले में स्थित है और उस ज़िले का मुख्यालय है। भारत के विभाजन से पहले कश्मीर घाटी में दाख़िल होने का प्रमुख मार्ग यहीं से होकर जाता था और इस कारण से इसे कश्मीर का द्वार भी कहा जाता है। बारामूला झेलम नदी के किनारे बसा हुआ है, जिसे स्थानीय रूप से नदी के संस्कृत नाम (वितस्ता नदी) के अनुसरण में कश्मीरी में "व्यथ नदी" कहा जाता है।

"बारामूला" नाम संस्कृत के "वराहमूल" से उत्पन्न हुआ है और आज भी कश्मीरी भाषा में "वरमूल" कहलाता है। "वराह" का अर्थ (जंगली) सूअर होता है और "मूल" का अर्थ उसका पैना दांत है। मान्यता है कि कश्मीर घाटी आदिकाल में एक सतिसर (या सतिसरस) नामक झील के नीचे डूबी हुई थी, जिसमें जलोद्भव नामक जल-राक्षस रहकर भय फैलाता था। भगवान विष्णु ने एक भीमकाय वराह का रूप धारण कर के आधुनिक बारामूला के पास झील को घरेने वाले पहाड़ों पर अपने लम्बे दाँत से प्रहार करा। इस से बनने वाली दरार से झील का पानी बह गया और कश्मीर वादी उभर आई और वास-योग्य बन गई।

जम्मू और कश्मीर पर्यटन विकास कॉर्पोरेशन ने बारामूला से ५ किमी दूर उड़ी जाने वाले मार्ग पर झेलम नदी के बीच के एक द्वीप पर एक ईको-पार्क (पर्यावरणीय उद्यान) बनाया है। इसमें पर्वतों की पृष्ठभूमि के सामने हरे-भरे उद्यान रखे गए हैं जिनमें कुछ लकड़ी के सुंदर कुटीर बने हुए हैं। यह बारामूला का एक बड़ा आकर्षण बन गया है और स्थानीय लोगों के लिए भी गरमियों में टहलने के लिए लोकप्रिय है। इसे आगे भी विस्तृत करने की योजनाएँ बनाई जा रही हैं।

