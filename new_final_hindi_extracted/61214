कृष्ण कुमार यादव

कृष्ण कुमार यादव (अंग्रेज़ी: Krishna Kumar Yadav, जन्म:10 अगस्त 1977) 2001 बैच के भारतीय डाक सेवा के अधिकारी हैं। साथ हीं सामाजिक, साहित्यिक और समसामयिक मुद्दों से सम्बंधित विषयों पर प्रमुखता से लेखन करने वाले वे साहित्यकार, विचारक और ब्लॉगर भी हैं। उनकी विभिन्न विधाओं में सात पुस्तकें प्रकाशित हो चुकी हैं। वर्तमान में वे राजस्थान पश्चिमी क्षेत्र, जोधपुर में निदेशक डाक सेवाएँ पद पर कार्यरत हैं। 
10 अगस्त, 1977 को तहबरपुर (आज़मगढ़, उ.प्र.) के एक प्रतिष्ठित परिवार में राम शिव मूर्ति यादव और विमला देवी के प्रथम सुपुत्र के रूप में इनका जन्म हुआ। पिता उत्तर प्रदेश सरकार में स्वास्थ्य शिक्षा अधिकारी के पद पर कार्यरत थे और माँ गृहिणी। उनकी आरंभिक शिक्षा बाल विद्या मंदिर, तहबरपुर (आजमगढ़), जवाहर नवोदय विद्यालय, जीयनपुर (आजमगढ़) एवं तत्पश्चात इलाहाबाद विश्वविद्यालय से 1999 में उन्होंने राजनीति शास्त्र में स्नातकोत्तर डिग्री ग्रहण की। 28 नवम्बर, 2004 को आकांक्षा यादव से उनका विवाह हुआ। इनकी दो पुत्रियाँ क्रमश: अक्षिता (पाखी) और अपूर्वा हैं। अक्षिता भारत की सबसे कम उम्र की राष्ट्रीय बाल पुरस्कार विजेता हैं।

वर्ष 2001 में संघ लोक सेवा आयोग द्वारा आयोजित भारत की सिविल सेवाओं में चयन के पश्चात वे ‘भारतीय डाक सेवा’ के अधिकारी के रूप में 2 सितम्बर, 2001 को नियुक्त हुए। उनका आरम्भिक प्रशिक्षण लाल बहादुर शास्त्री राष्ट्रीय प्रशासन अकादमी, मसूरी और विभागीय प्रशिक्षण पोस्टल स्टॉफ कॉलेज (अब रफ़ी अहमद किदवई नेशनल पोस्टल एकेडमी), गाजियाबाद में हुआ। इनकी प्रथम नियुक्ति 22 जुलाई, 2013 को सूरत (गुजरात) में हुई। तत्पश्चात कानपुर (उ.प्र), पोर्ट ब्लेयर (अण्डमान और निकोबार द्वीपसमूह), इलाहाबाद (उ.प्र.), में विभिन्न पदों पर कार्य करने के पश्चात फिलहाल राजस्थान पश्चिमी क्षेत्र, जोधपुर में निदेशक डाक सेवाएँ पद पर कार्यरत हैं। उन्होने एक अधिकारी के रूप में स्कूली बच्चों और युवाओं के मध्य फिलेटली (डाक टिकट संग्रह) और माई स्टैम्प को लोकप्रिय बनाने के लिए तमाम कार्य किये। डाक विभाग की नई योजनाओं - प्रोजेक्ट ऐरो, एम. एन. ओ. पी., कोर बैंकिंग सर्विस, कोर इंश्योरेंस सर्विस, डाक घरों में एटीएम, सुकन्या समृद्धि योजना के तहत अधिकाधिक बालिकाओं के खाते खुलवाने के इनके प्रयास की सराहना हुई। इनके दिशा-निर्देशन में अगस्त, 2015 में झुंझुनू जनपद के अंतर्गत बाय गाँव को राजस्थान का प्रथम सम्पूर्ण सुकन्या समृद्धि योजना गाँव घोषित किया गया।

यादव की पहली रचना भोपाल से प्रकाशित 'समर लोक' में प्रकाशित हुई और तब से वे साहित्य की विभिन्न विधाओं में लेखनरत हैं। देश-विदेश की प्राय: अधिकतर पत्र-पत्रिकाओं और इंटरनेट पर विभिन्न वेब पत्रिकाओं, ई पत्रिकाओं, ब्लॉग में विभिन्न विधाओं में उनकी रचनाएँ प्रकाशित हुई हैं। उनकी कवितायें, लेख, लघुकथा, कहानियाँ, साक्षात्कार और अन्य रचनाएँ शताधिक संकलनों में संकलित हैं। आकाशवाणी लखनऊ, कानपुर, इलाहाबाद, जोधपुर व पोर्टब्लेयर और दूरदर्शन से उनकी कविताएँ, वार्ता, साक्षात्कार समय-समय पर प्रसारित हुए हैं। साहित्य संपर्क (कानपुर), ‘सरस्वती सुमन‘ (देहरादून) पत्रिका के लघु-कथा विशेषांक (जुलाई-सितम्बर, 2011) का संपादन भी उन्होंने किया है। इंटरनेट पर 'कविता कोश' में भी उनकी तमाम कविताएँ संकलित हैं। उनके व्यक्तित्व-कृतित्व पर बाल साहित्यकार डाॅ. राष्ट्रबंधु द्वारा सम्पादित ‘बाल साहित्य समीक्षा’ (सितम्बर 2007) एवं इलाहाबाद से प्रकाशित ‘गुफ्तगू‘ (मार्च 2008) पत्रिकाओं का विशेषांक जारी हुई है। उनके व्यक्तित्व-कृतित्व पर वर्ष 2009 में साहित्यकार दुर्गाचरण मिश्र द्वारा सम्पादित एक पुस्तक "बढ़ते चरण शिखर की ओर : कृष्ण कुमार यादव" भी इलाहाबाद से प्रकाशित हो चुकी है।

