ग्रानादा गिरजाघर

ग्रानादा गिरजाघर (स्पैनिश: Catedral de Granada, Catedral de la Anunciación) स्पेन के ग्रानादा शहर में स्थित है जो कि उसी नाम के प्रान्त की राजधानी है। ग्रानादा प्रान्त स्पेन के अंदलूसिया स्वयथ क्षेत्र का हिस्सा है। यह गिरजाघर ग्रानादा के मुख्य डायोसीज़ का कार्यालय भी है।

स्पेन में अन्य गिरजाघरों के विपरीत, इस गिरजाघर के निर्माण के लिए नासिरी राज्य को उसके मुसलमान शासकों से मुक्ति दिलाने तक का इंतज़ार करना पड़ा था। यह अधिग्रहण 1492 में ही सम्भव हो सका था। ग्रानादा गिरजाघर की प्रारंभिक योजनाएँ गोथिक शैली में थी। इस गिरजाघर का नीव वास्तुकला विशेषज्ञ एनरिक एगस (Enrique Egas) द्वारा 1518 से 1523 के बीच शहर की जामा मस्जिद के ढाँचे पर डाली गई थी। 1529 में निर्माण कार्य डीगो दे सीलो (Diego de Siloe) नाम के वास्तुकार को सौंपा गया था जिसने इसके निर्माण में अपने जीवन के चालीस बहुमूल्य वर्ष लगा दिए। कुल मिलाकर गिरजाघर के निर्माण में 181 साल लग गए थे।

