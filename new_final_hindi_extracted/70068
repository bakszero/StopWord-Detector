झ़ोब नदी

झ़ोब नदी (पश्तो: ژوب سيند, झ़ोब सीन्द; अंग्रेज़ी: Zhob River) पाकिस्तान के बलोचिस्तान और ख़ैबर-पख़्तूनख़्वा प्रान्तों में बहने वाली एक नदी है। ४१० किलोमीटर लम्बी यह नदी मुख्य रूप से पूर्वोत्तर दिशा में ही बहती है। इतिहासकारों का कहना है कि सम्भवतः यह ऋग्वेद में यव्यावति कहलाने वाली नदी है।

पश्तो भाषा में "झ़ोब" का अर्थ "रिसता हुआ पानी" होता है। 'झ़ोब' में 'झ़' अक्षर के उच्चारण पर ध्यान दें क्योंकि यह बिना बिन्दु वाले 'झ' से ज़रा भिन्न है। इसका उच्चारण अंग्रेज़ी के 'टेलिविझ़न' शब्द के 'झ़' से मिलता है।

झ़ोब नदी कान मेहतरज़ई (کان مہترزئی) नामक पहाड़ी शृंखला में त्सारी मेहतराज़ई दर्रे के पास उभरती है और आगे झ़ोब शहर से ४ किमी पश्चिम में गुज़रती है। आगे जाकर यह ख़जूरी कच के पास गोमल नदी में विलय हो जाती है। झ़ोब और गोमल नदियाँ दोनों को उत्तरी बलोचिस्तान में सिंचाई के काम लाया जाता है।

