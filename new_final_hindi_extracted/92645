मिशेल ओबामा/मोम का पुतला

मैडम तुसाद संग्रहालय की वॉशिंगटन शाखा में अब अमेरिकी राष्ट्रपति बराक ओबामा की पत्नी मिशेल ओबामा का मोम का पुतला शोभा बढ़ाएगा। उल्लेखनीय है कि मैडम तुसाद संग्रहालय में मशहूर हस्तियों के मोम के पुतले बनाकर रखे जाते हैं।

न्यूयॉर्क के टाइम्स स्क्वायर में मैडम तुसाद का संग्रहालय है। संग्रहालय के अधिकारियों ने पुतले के डिजाइन के फोटो जारी किए और बताया कि ओबामा के पुतले का अनावरण मार्च महीने में किया जाएगा। डिजाइनर को यह पुतला बनाने में छह महीने का समय लगेगा। इससे पूर्व अमेरिकी प्रथम महिला की फोटोग्राफों और वीडियो का अच्छी तरह से अध्ययन किया जाएगा। लंदन स्थित संग्रहालय से ऐश्वर्या राय की प्रतिमा न्यूयॉर्क स्थित संग्रहालय ने मँगवाई और उसके आधार पर छह सप्ताह में नई प्रतिमा तैयार कराई। मैडम तुसाद के संग्रहालय में अमिताभ बच्चन, शाहरूख खान, तमिल सुपरस्टार रजनीकांत की भी मोम निर्मित प्रतिमाएँ हैं।

मैडम तुसाद संग्रहालय का मुख्यालय लंदन में है। मैडम तुसाद के संग्रहालय लंदन, एम्स्टर्डम, लॉस वेगास, हांगकांग और शंघाई में भी हैं और हर साल लाखों की संख्या में दर्शक वहाँ जाते हैं। इसकी स्थापना 1835 में मोम शिल्पकार मेरी तुसाद ने लंदन में की थी। संग्रहालय की वॉशिंगटन शाखा के महाप्रबंधक जेन डीजियोचिनो ने बताया कि मिशेल पर हम सभी को गर्व है इसलिए हमने उनके पुतले को संग्रहालय में शामिल करने का फैसला किया है।

मिशेल ओबामा के मोम के पुतले की डिजाइन लंदन के मर्लिन स्टूडियो में की जाएगी। इससे पहले प्रथम महिला के रूप में जैकलीन कैनेडी और हिलेरी राडहम क्लिंटन के पुतले संग्रहालय में हैं।
