मिनंगकाबाऊ लोग

मिनंगकाबाऊ (अंग्रेज़ी: Minangkabau, मिनंगकाबाऊ: Urang Minang, जावी: مينڠكاباو) या केवल मिनंग दक्षिणपूर्व एशिया के इण्डोनेशिया देश के सुमात्रा द्वीप के पश्चिमी भाग में स्थित मिनंगकाबाऊ उच्चभूमि के मूल निवासी हैं।

मिनंगकाबाऊ के समाज में मातृसत्ता व पितृसत्ता दोनों के मिश्रित तत्व मिलते हैं। पारम्परिक रूप से इनमें ज़मीन और सम्पत्ति पर स्वामित्व स्त्रियों का होता है और यह पीढ़ी-दर-पीढ़ी माँ से बेटी को जाती है, जबकि धार्मिक और राजनैतिक कार्यों पर पुरुषों का अधिकार होता है। इस प्रथा को "लारेह बोदी चानिआगो" (Lareh Bodi Caniago) कहते हैं जो मलेशिया में "आदत पेर्पतिह" (Adat perpatih) कहलाती है।

मिनंगकाबाऊ लोग मिनंगकाबाऊ भाषा बोलते हैं जो एक ऑस्ट्रोनीशियाई भाषा-परिवार की भाषा है। इसके अलावा वे क्षेत्रानुसार इंडोनेशियाई और मलय भी बोलते हैं। धर्म से वे अधिकतर सुन्नी इस्लाम के अनुयायी हैं हालांकि इनकी प्रथाओं में इस्लाम से पूर्व के सर्वात्मवाद और हिन्दू-बौद्ध आस्थाओं के ततव भी दिखते हैं। कुछ इतिहासकार इन्हें मलय लोगों और उनकी संस्कृति के जन्मदाता मानते हैं क्योंकि इतिहास में बहुत से मिनंगकाबाऊ फैलकर इण्डोनेशिया और मलेशिया के कई भागों में जा बसे और उनका इस पूरे क्षेत्र पर प्रभाव रहा है।

