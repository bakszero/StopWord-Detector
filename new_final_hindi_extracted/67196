दक्षिण अफ़्रीका के प्रान्त

दक्षिण अफ़्रीका प्रशासनिक रूप से नौ प्रान्तों में विभाजित है। हर प्रान्त में एक-सदन वाले विधानमंडल का प्रावधान है, जिसके सदस्यों को हर पाँच वर्षों में चुना जाता है।

दक्षिण अफ़्रीका का संघ सन् १९१० में चार ब्रिटिश उपनिवेशों (केप उपनिवेश, नताल उपनिवेश, ट्रांसवाल उपनिवेश, अरेन्ज नदी उपनिवेश) को मिलाकर बनाया गया था। इस संघ को फिर चार प्रान्तों में गठित किया गया: केप उपनिवेश, नताल उपनिवेश, ट्रांसवाल उपनिवेश, अरेन्ज फ़्री स्टेट उपनिवेश। उस समय दक्षिण अफ़्रीका पर यूरोप से आये श्वेतवर्णियों का पूरा क़ब्ज़ा था हालांकि जनसंख्या के हिसाब से वे अल्पसंख्या में थे। बहुसंख्यक श्यामवर्णी अफ़्रीकियों के पास कोई राजनैतिक अधिकार नहीं था और उन्हें दबाने के लिये सन् १९१३ के बाद उन्हें देश के केवल लगभग १३% हिस्से में ही रहने को कहा गया। इस क्षेत्र के बाहर जाने के लिये उन्हें श्वेतवर्णी सरकार से अनुमति लेनी होती थी। १९५० के बाद इन क्षेत्रों को 'बांटूस्तान' नामक क्षेत्रों में गठित कर दिया गया (अफ़्रीकी लोगों को दक्षिण अफ़्रीका में अनौपचारिक रूप से बांटू कहा जाता है)।

सन् १९७६ में श्वेतवर्णी सरकार ने कृत्रिम रूप से दक्षिण अफ़्रीका में श्यामवर्णियों को कम करने के लिये ऐलान किया कि वह इन बांटूस्तानों को आज़ादी देकर दक्षिण अफ़्रीका से अलग कर रही है। विश्व में इसकी सर्वस्व निंदा हुई और किसी ने भी इन क्षेत्रों को स्वतंत्र देश नहीं माना। सन् १९९४ में वर्णभेद का अंत हुआ और नये संविधान के तहत सभी क्षेत्रों को फिर एक देश में शामिल कर के उनका नये रूप से गठन किया गया जो आज के प्रान्तों में दिखता है।

