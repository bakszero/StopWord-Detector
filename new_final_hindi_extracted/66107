रोमन सैनी

डॉ॰ रोमन सैनी एक भारतीय प्रशासनिक सेवा अधिकारी है, अनएकेडेमी नामक निःशुल्क ऑनलाइन शैक्षणिक संस्था के संस्थापक है। वे मोटिवेशनल स्पीकर और गिटारिस्ट भी हैं।

जनवरी 2016, रोमन सैनी ने निःशुल्क शैक्षणिक पहल अनएकेडेमी पर ध्यान देने के लिए भारतीय प्रशासनिक सेवा से इस्तीफा दे दिया है। दैनिक भास्कर के साक्षात्कार में रोमन ने कहा की सिविल सर्विस छोड़ने का फैसला कठिन था। लेकिन हमारी ये पहल एजुकेशन की तस्वीर बदलेगी। 

रोमन राजस्थान में कोटपूतली के रायकरणपुरा गांव के मूल निवासी हैं। 2013 में उन्होंने आईएएस की परीक्षा पास की और उन्हें देशभर में 18वां रैंक मिला। रोमन की मां गृहिणी और पिता इंजीनियर हैं।

इन्होने 16 साल की उम्र में एम्स जैसे प्रतिष्ठ‍ित संस्थान में दाखिले का टेस्ट पास कर लिया। डॉक्टरी की पढ़ाई करने के बाद 22 साल की उम्र में ही पहले प्रयास में रोमन ने आईएएस का एक्जाम भी पास कर लिया। आईएएस अफसर डॉ॰ रोमन सैनी अब उन स्टूडेंट्स को ऑनलाइन फ्री कोचिंग दे रहे है जो सिविल सेवा में जाने को इच्छुक हैं।

रोमन सैनी आधुनिक भारत के उन जोशीले युवाओं का नेतृत्व करते हैं जिनके लिए मुश्किलों का सामना करके विजय प्राप्त करना उनका जुनून होता है। रोमन सैनी उन लोगों का नेतृत्व करते हैं जो कर्म को भाग्य से ज्यादा अपने जीवन में तरज़ीह देते हैं। 

आमतौर पर संघ लोक सेवा आयोग की कोचिंग लेने पर काफी खर्च होता है और हर कोई कोचिंग नहीं ले पाता है। सिविल सेवा में आने के बाद रोमन ने फैसला किया कि वो फ्री ऑनलाइन ट्रेनिंग के जरिये अन्य प्रतिभागियों की मदद करेंगे। इसके लिए उन्होंने 'Unacademy' की शुरुआत की। यह ऑनलाइन कोचिंग की वेबसाइट है जिसे वो अपने दोस्त गौरव मुंजाल के साथ मिलकर चलाते हैं।

रोमन के वीडियो और भाषणों को सोशल नेटवर्किंग वेबसाइट पर हर दिन सैकड़ों हिट मिल रहे हैं। इन वीडियो और भाषणों में वो प्रतिभागियों को ऐसे गुर सिखाते हैं जो उन्हें सिविल सेवा की मंजिल छूने में उपयोगी साबित हो सकती है। रोमन इस वेबसाइट के जरिये देशभर के यूपीएससी प्रतिभागियों से रुबरु होते हैं और उन्होंने ऑनलाइन ट्रेनिंग देते हैं। इस तरह के कई वीडियो रोमन ने सोशल मीडिया पर पोस्ट किए हैं। इनमें रोमन अलग अलग विषयों पर बात करते हैं और स्टूडेंट्स के सवालों के जवाब देते हैं। रोमन कभी कभार प्रतिभागियों से मिलते भी जब उन्हें वक्त मिलता है।

रोमन अनेकों प्रतियोगी छात्रों व पढ़ाई कर रहे युवाओं से कहते हैं कि अगर किसी को भी अपने जीवन से संबंधित कोई समस्या होती है या किसी परीक्षा से संबंधित कोई प्रश्न हो या कैरियर से संबंधित किसी भी तरह की कोई जिज्ञासा हो और उन्हें सहायता चाहिए तो वह उनसे बेझिझक उनके फेसबुक या ट्विटर प्रोफाइल पर संपर्क कर सकते हैं। वह सदैव ऐसे लोगों की सहायता करने के लिए तत्पर रहते हैं। 

