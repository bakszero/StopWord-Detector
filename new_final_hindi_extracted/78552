कुनहार नदी

कुनहार नदी (अंग्रेज़ी: Kunhar River, उर्दु: دریائے کنہار), जो नैन-सुख नदी (Nain-Sukh, نین سکھ) भी कहलाती है, पाकिस्तान के उत्तरी भाग में ख़ैबर-पख़्तूनख़्वा प्रान्त में बहने वाली एक १६६ किमी लम्बी नदी है। यह सिन्धु नदी के जलसम्भर का भाग है।

कुनहार नदी काग़ान घाटी में स्थित लूलूसर झील से शुरु होती है। आगे चलकर इसमें दूदीपतसर झील व सैफ़-उल-मुलूक झील और मलिका परबत व अन्य पर्वतों की पिघलती हिमानियों का पानी भी शामिल होता है। यह फिर पूरी काग़ान घाटी से निकलती हुई जलखंड, नारान घाटी, काग़ान (शहर), बालाकोट, गढ़ी हबीबुल्लाह और दलोला से गुज़रती है। पाक-अधिकृत कश्मीर में यह मुज़फ़्फ़राबाद के कुछ बाहर झेलम नदी में विलय हो जाती है। झेलम नदी के मार्ग में यह संगम उस नदी के किशनगंगा नदी (जिसका नाम पाकिस्तान में बदलकर नीलम नदी कर दिया गया है) के संगम के कुछ देर बाद आता है।

