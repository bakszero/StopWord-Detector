वाल्व

right|thumb|300px|एक वाल्व और उसकी आन्तरिक संरचना
वाल्व (Valve) वे यांत्रिक युक्तियाँ हैं जिनका उपयोग पाइप तथा जैविक वाहिकाओं (vessels) में तरल के प्रवाह को रोकने के लिए किया जाता है1 शरीर-क्रिया विज्ञान (physiology) में भी इस शब्द (वाल्व) का प्रयोग उन प्राकृतिक युक्तियों के लिए किया जाता है, जो शरीर में वे ही कार्य करती हैं जिन्हें यांत्रिक वाल्व करते हैं। इन प्राकृतिक युक्तियों में हृदय के वाल्व उल्लेखनीय हैं, जो खुलकर या बंद होकर हृदयकोष्ठ से रक्त के प्रवाह को नियंत्रित करते हैं।

अनेक प्रकार के यांत्रिक वाल्व आजकल उपयोग में आ रहे हैं, जिनमें स्वचालित (automatic), अस्वचालित (nonautomatic) तथा सरक (slide) वाल्व अच्छी तरह प्रचलित हैं। स्वचालित वाल्व तरल की दाब तथा पश्चदाब (back pressure) से खुलते एवं बंद होते हैं। वास्तव में ये वाल्व लघु कपाट हैं, जो मुख के एक ओर झुलते हुए खुल जाते हैं। जब वाल्व के पीछे तरल की दाब होती है, तो तरल की दाब वाल्व को खुलने के लिए दबाव डालती है और तरल वाल्व को ढकेलकर निकल जाता है। इसके बाद दूसरी ओर की दाब वाल्व को पीछे जाने के लिए दबाव डालती है और वाल्व लौटकर मुख को बंद कर देता है। हृदय का वाल्व इसी प्रकार कार्य करता है।

अस्वचालित वाल्व हाथ या अन्य किसी बाह्य बल से खोला जाता है, पानी की टोंटी का वाल्व इसी श्रेणी का है।

भाप इंजन के सिलिंडर के वाल्व की तरह सरक वाल्व कार्य करता है। सरक वाल्व का गतिशील भाग पीछे की ओर सरक जाता और सिलिंडर में बने मुखों के आरपार आगे की ओर निकल जाता है। वाल्व का सरकनेवाला भाग सरकने की दिशा बदलकर सिलिंडर के मुखों को खोलता तथा बंद करता है।


