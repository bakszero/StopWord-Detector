ग्रान सबाना

ग्रान सबाना (हिन्दी अनुवाद: विशाल सवाना, स्पैनिश:La Gran Sabana), वेनेजुएला में स्थित एक महत्वपूर्ण प्राकृतिक आकर्षण है, जो कराकास से लगभग 1400 किमी की दूरी पर वेनेजुएला-ब्राजील सीमा पर बोलिवर राज्य के दक्षिण में स्थित है। उष्णकटिबंधीय नम जलवायु वाले इस प्राकृतिक क्षेत्र का औसत तापमान 28 डिग्री सेल्सियस है, लेकिन रात में यह 13 डिग्री सेल्सियस तक नीचे गिर सकता है। क्षेत्र का सबसे महत्वपूर्ण शहर है सैंटा एलेना दे युऐरेन है, जो वेनेजुएला-ब्राजील सीमा से 5 किलोमीटर की दूरी पर स्थित है और इसकी जनसंख्या लगभग 12000 है।

ग्रान सबाना, समुद्रतल से ऊपर लगभग 1000 मीटर की ऊंचाई पर एक पठार पर स्थित है और जिस पर चपटी चोटियों (टेबल-टॉप) वाले विशाल टेपुई पर्वत स्थित हैं। यह पर्वत आसपास के मैदानों से आश्चर्यजनक रूप से खड़ी चट्टानों के रूप में ऊपर की ओर बढ़ते हैं। टेपुइ पर्वतों का सबसे ऊंचा शिखर रोराइमा पर्वत है जिसकी ऊंचाई समुद्र तल से लगभग 2810 मीटर है। रोराइमा पर्वत, वेनेजुएला, ब्राजील और गुयाना के तिहरे सीमा बिंदु को चिन्हित भी करता है।
ग्रान सबाना में पेमॉन सहित कई स्थानिक समूहों बसे हुए है। ग्रान सबाना का अधिकतर भाग 12 जून 1962 को एक डिक्री द्वारा स्थापित कानाईमा राष्ट्रीय उद्यान के अंतर्गत आता है लेकिन दोनो क्षेत्र पूरी तरह से मेल नहीं खाते। 1975 में कानाईमा राष्ट्रीय उद्यान के क्षेत्र को इसके मूल क्षेत्र 10,000 वर्ग किमी से बढ़ा कर 30000 वर्ग किमी कर दिया गया जिसके फलस्वरूप यह दुनिया का छठा सबसे बड़ा राष्ट्रीय उद्यान बन गया।

इस क्षेत्र में आगंतुकों के लिए मुख्य आकर्षण एन्जिल जलप्रपात है जो दुनिया का सबसे ऊंचा जलप्रपात है, रोराइमा पर्वत, वही पहाड़ है जिसने आर्थर कॉनन डॉयल को उनके 1912 में रचित उपन्यास "द लॉस्ट वर्ल्ड" के लिए प्रेरित किया था। 

