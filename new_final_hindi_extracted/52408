मलेशिया एयरलाइंस उड़ान 17

"यह लेख यूक्रेन में दुर्घटनाग्रस्त हो गई उड़ान के बारे में है। इसको मलेशिया एयरलाइंस उड़ान 370 के साथ भ्रमित न करे, जो मार्च 2014 में ग़ायब हो गई।" 
मलेशिया एयरलाइंस विमान एमएमच 17 एक अनुसूचित अंतर्राष्ट्रीय यात्री उड़ान थी जो एम्सटर्डम से कुआ लालम्पुर जाते हुए 17 जुलाई 2014 को दुर्घटनाग्रस्त हो गई। इसमें सारे 298 यात्री मारे गए। माना जाता है कि इसे सतह से मिसाइल द्वारा उड़ाया गया है।

रूसी सीमा से करीब 40 किलोमीटर दूर पूर्वी यूक्रेन के ग्राबोवो गाँव के पास यह दुर्घटना हुई। विमान में 283 यात्री और चालक दल के 15 सदस्य थे, जिनमें नीदरलैंड के 154, ऑस्ट्रेलिया के 27, मलेशिया के 23 और इंडोनेशिया के 11 लोग थे। यात्रियों में 6 ब्रिटेन, 4-4 जर्मनी व बेल्जियम, 3 फिलीपींस और एक कनाडा का नागरिक था।

यह मलेशिया एयरलाइंस की वर्ष 2014 की दूसरी बड़ी घटना है। इससे पहले उड़ान 370 कुआ लालम्पुर से बीजिंग जाते हुए ग़ायब हो गई थी जिसका सितम्बर 2014 तक कुछ पता नहीं चला है।

विमान एम्स्टर्डम हवाई अड्डे से 10:14 (ससस) बजे निकला और उसे उसी दिन 11 घंटे और 45 मिनट (22:00 ससस) बाद कुआलालंपुर अंतर्राष्ट्रीय हवाई अड्डे पहुँचना था। विमान रूसी सीमा के करीब पूर्वी यूक्रेन के ग्राबोवो गाँव के पास दुर्घटनाग्रस्त हो गया और सतह पर गिर गया। माना जा रहा है कि इस विमान को किसी मिसाइल द्वारा उड़ाया गया हालांकि अभी औपचारिक जाँच होना बाकी है। 

यह दुर्घटना पूर्वी यूक्रेन में घटी जहाँ यूक्रेन क्रांति के बाद से रूसी समर्थकों का कब्ज़ा है और रूसी लोग बहुसंख्यक में हैं। यूक्रेन और अमेरिका सहित ज़्यादातर पश्चिम देश रूसी समर्थकों पर ही इस घटना को अंजाम देने आरोप लगा रहे हैं, जो उनके अनुसार रूस समर्थित हैं। रूस जाँच से पहले आरोप-प्रत्यारोप लगाने से मना कर रहा है। रूस का कहना है कि हो सकता है यूक्रेन की सेना ने इस विमान को गिराया हो।




