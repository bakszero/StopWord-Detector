नम त्सो

नम त्सो (तिब्बती: གནམ་མཚོ་, अंग्रेज़ी: ) या नमत्सो, जिसे मंगोल भाषा में तेन्ग्री नोर (, अर्थ: तेन्ग्री/स्वर्ग की झील) भी कहते हैं, तिब्बत की एक पर्वतीय झील है। यह तिब्बत के ल्हासा विभाग के दमझ़ुंग ज़िले और नगछु विभाग के पलगोन (बैनगोइन) ज़िले की सरहद पर स्थित है। इसका पानी खारा है। लगभग १५,००० फ़ुट पर स्थित यह झील दुनिया की सबसे ऊँची खारी झील है और चिंगहई झील के बाद तिब्बत के पठार की दूसरी सबसे बड़ी झील है।

चिंगहई झील के बाद नमत्सो तिब्बत के पठार की दूसरी सबसे बड़ी झील है। १९५० में तिब्बत पर क़ब्ज़ा करने के बाद चीन की सरकार ने प्रशासनिक रूप से उसका विभाजन कर दिया इसलिए अब चिंगहई झील औपचारिक रूप से तिब्बत स्वशासित प्रदेश में नहीं बल्कि चिंगहई प्रान्त में आती है। इस कारणवश नमत्सो तिब्बत स्वशासित प्रदेश की सबसे बड़ी झील भी कहलाती है।

नमत्सो में पाँच द्वीप हैं लेकिन इनपर कोई नहीं रहता। इनके अलावा कुछ पत्थर की चट्टानें भी सतह से ऊपर दिखती हैं। सर्दियों में झील की सतह पर बर्फ़ की मोटी तह जम जाती है जिसपर चलकर द्वीपों तक जाना सम्भव हो जाता है। अक्सर तिब्बती बौद्ध तीर्थयात्री अपना खाना साथ ले जाकर इन द्वीपों पर जाकर ध्यान लगाते हैं। पुराने ज़माने में कुछ भिक्षु पूरी गरमी-भर बर्फ़ पिघलने के बाद कई महीने द्वीपों पर ही कठिन परिस्थितियों में रहते थे लेकिन अब चीनी सरकार ने यह प्रथा वर्जित कर दी है।

नमत्सो का सबसे बड़ा द्वीप झील के पश्चिमोत्तरी कोने में है और २,१०० मीटर लम्बा और ८०० मीटर चौड़ा है। झील की सतह की तुलना में द्वीप के बीच में १०० मीटर (३३० फ़ुट) की उँचाई है। यह द्वीप झील के छोर से लगभग ३.१ किमी दूर है। झील का सबसे दूर-दराज़ टापू झील के किनारे से लगभग ५.१ किमी दूर है। द्वीपों पर गर्मियों में भिन्न घासें उगी होती हैं और कुछ पक्षी वहाँ जाकर ठहरते हैं। 

न्येनचेन थंगल्हा पर्वतमाला के क्षेत्र में मौसम अचानक बदल जाता है। इसलिये झील के इलाक़े में कभी-कभी यकायक बर्फ़बारी होनी शुरु हो जाती है।

