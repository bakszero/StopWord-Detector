शांग राजवंश

शांग राजवंश () प्राचीन चीन में लगभग १६०० ईसापूर्व से १०४६ ईसापूर्व तक राज करने वाला एक राजवंश था, जिनका राज्य ह्वांगहो (पीली नदी) की वादी में स्थित था। चीनी स्रोतों के अनुसार यह राजवंश शिया राजवंश के राजकाल के बाद आया और शांग राजवंश के बाद चीन में झोऊ राजवंश सत्ता में आया। चीन के हेनान प्रांत के सुदूर उत्तरी इलाक़े में स्थित यिनशु पुरातत्व स्थल को शांग राजधानी का स्थान माना जाता है। यहाँ ग्याराह शाही मक़बरे मिले हैं और महलों-मंदिरों के खँडहर भी मिले हैं। इनसे हथियार और जानवरों और मानवों की बलि देने के स्थल भी देखे गए हैं। इसके अलावा हज़ारों कांसे, हरिताश्म (जेड), पत्थर, हड्डी और चिकनी मिटटी की वस्तुएँ मिली हैं, जिनकी बारीक़ कारीगिरी को देखकर इस संस्कृति के काफ़ी विकसित होने का पता चलता है।

यहाँ कुछ कांसे की वस्तुओं पर लिखाई मिली है। इसके अतिरिक्त यह ज़ाहिर है कि इस स्थान पर हड्डियों और कछुओं के कवचों का प्रयोग भविष्यवानियाँ करने के लिए किया जा रहा था और इनपर चीनी भावचित्रों की सब से पहली ज्ञात लिखाई मिली है। एक लाख से ज़्यादा मिले ऐसे लिखाई के नमूनों से उस समय के विचारों और चिंताओं का पता चलता है, जिससे चीनी सभ्यता के इस प्राचीन पड़ाव की आर्थिक व्यवस्था, राजनीति, धर्म, कला और चिकित्सा से सम्बंधित जानकारी मिलती है। उस समय केवल राजा और उसके लेखकों को ही पढ़ना-लिखना आता था और इन खरोंचों में राजा के दृष्टिकोण से दुनिया देखी जा सकती है। कुछ में युद्धों का ज़िक्र है, कुछ में रानी की गर्भावस्था का और कुछ में राजा के अपने दुखते हुए दांतों का।

