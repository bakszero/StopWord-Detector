मिकी वायरस

मिकी वायरस २०१३ की एक हिन्दी थ्रिलर हास्य फ़िल्म है जिसका निर्देशन सौरभ वर्मा ने किया है। इस फ़िल्म को लिखा भी सौरभ वर्मा ने है और यह 25 अक्टूबर 2013 को सिनेमाघरों में उतारी गई। मिकी वायरस के निर्माता ऑसम फ़िल्म्स के साथ डार मोशन पिक्चर्स ने किया है। फ़िल्म में मुख्य भूमिका में मनीष पॉल, एली अवराम, मनीष चौधरी, पूजा गुप्ता और वरुण बडोला हैं।
मिकी (मनीष पॉल) एक हैकर है, पुलिस इंस्पेक्टर सिद्धार्थ चौहान (मनीष चौधरी) उसे एक गैंग का पर्दाफ़ाश करने के लिए उस गैंग की वेबसाइट हैक करने के काम में लगाता है। इस गैंग के दो लोगों की रहस्यमय परिस्थितियों में मौत हो जाती है और पुलिस इन दोनों मौतों की गुत्थी नहीं सुलझा पाती। मिकी इस मिस्ट्री को सुलझाने में पुलिस की मदद कर रहा होता है तभी उसकी गर्लफ़्रेंड कामायनी जॉर्ज (एली अवराम) की हत्या हो जाती है। कामायनी मरने से पहले मिकी से एक बैंक की वेबसाइट हैक करके एक बड़ी रकम एक अकाउंट में ट्रांसफ़र करने के लिए कहती है। चूंकि मरने से ठीक पहले वो मिकी के साथ होती है तो शक की सुई उसी की तरफ़ घूमती है। मिकी अपने दोस्तों की मदद से इस समस्या से निकलने की कोशिश करता है।

फ़ील्म का संगीत 3 अक्टूबर 2013 को आय-ट्यून्स ने जारी किया गया। एलबम में छः गाने हैं जिनमें से पाँच की रचना हनीफ शेख ने की है और केवल एक गाने की रचना फैज़ान हुसैन एवं एगनेल रोमन ने की है जबकि हनीफ शेख, मनोज यादव और अरुण कुमार ने गीत लिखे हैं।

फ़िल्म समीक्षकों को यह फ़िल्म ज्यादा रास नहीं आयी। "आजतक" समाचार के सौरभ द्विवेदी ने इस फ़िल्म को पांच में से ढाई स्टार दिए। ज्यादातर आलोचकों की शिकायत फ़िल्म कि कॉमेडी को लेकर रही। दैनिक भास्कर ने पांच में से केवल 1.5 स्टार दिए और फ़िल्म में साफ़ साफ़ दिखने वाली कमियां भी गिनाईं परन्तु कलाकारों की तारीफ़ कि और लिखा कि कलाकारों ने अपना बेस्ट देने की पूरी कोशिश की। दैनिक जागरण के दुर्गेश सिंह ने फ़िल्म को 2 स्टार देते हुए कहा "अगर आप मनीष पॉल के छोटे पर्दे पर प्रशंसक रहे हैं तो फिल्म देखने जा सकते हैं अन्यथा फिल्म में ऐसा कुछ नहीं है जिसके लिए फिल्म देखी जाए।"

