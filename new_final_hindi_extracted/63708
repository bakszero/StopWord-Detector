राम चौधरी

डॉ॰ राम चौधरी (८ अगस्त १९२७ – २० जून २०१५) भौतिकी के प्राध्यापक एवं हिन्दी सेवी थे। उन्होने अमेरिका में अंतरराष्ट्रीय हिंदी समिति और बाद में विश्व हिंदी न्यास गठित कर संयुक्त राष्ट्र में हिंदी को पहुंचाने की कोशिशें कीं। वे अमेरिका में 'हिन्दी की छत्रछाया' समझे जाते थे। वह अक्सर कहा करते थे कि हमें सदियों पहले मॉरिशस, फिजी, ट्रिनिडाड पहुंचे गिरमिटिया मजदूरों से सबक लेना चाहिए, जिन्होंने तमाम विपरीत परिस्थितियों में भी अपनी भाषा व संस्कृति को बचाकर रखा।

राम चौधरी उत्तर प्रदेश के इटावा जिले के भूलपुर गांव में पैदा हुए थे। वे अपने गांव के पहले व्यक्ति थे जो हाईस्कूल पहुंचे। आगरा विश्वविद्यालय से स्नातक होकर उन्होने मोतीलाल विज्ञान महाविद्यालय, भोपाल में ६ वर्ष तक भौतिकी का शिक्षण किया। 

उनकी प्रतिभा उन्हें अमेरिका ले गई। कनाडा से उन्होंने पीएचडी और आगे की पढ़ाई की। १९६४ में उन्होने कनाडा के ब्रिटिश कोलम्बिया विश्वविद्यालय (वैंकूवर) से पी-एचडी की। उन्होने कनाडा के ही रॉयल मिलिटरी कॉलेज, किंग्स्टन (Kingston) से १९६६ में पोस्ट डॉक्टरेट किया। वह न्यूयॉर्क के ओसवेगो (Oswego) विश्वविद्यालय में भौतिक शास्त्र के प्रोफेसर बनाए गए। वहां वह मृत्युपर्यंत (88 साल की उम्र तक) एमिरेटस प्रोफेसर रहे।

चौधरी जी ओसवेगो में ही रहते थे। उनकी सहधर्मिणी राज अभी जीवित हैं।

प्रोफेसर चौधरी अमेरिका में थे, पर वह अपने गांव को कभी नहीं भूले। उन्होंने अपने गांव में गरीब लड़कियों के लिए एक इंटर कॉलेज बनवाया, जिसके लिए अपनी जेब से एक लाख डॉलर दिया, अपनी पैतृक संपत्ति दी और अमेरिका से काफी चंदा भी जुटाया। हिंदी को उसका स्थान दिलाने के लिए वे आजीवन संघर्षरत रहे। प्रोफेसर चौधरी ने अमेरिका में पहले अंतरराष्ट्रीय हिंदी समिति और बाद में विश्व हिंदी न्यास गठित कर संयुक्त राष्ट्र में हिंदी को पहुंचाने की कोशिशें कीं।

हिंदी को संयुक्त राष्ट्र की भाषा बनवाने के लिए प्रोफेसर चौधरी अमेरिका में सकारात्मक माहौल बनाने में लगे थे। वह अमेरिकी विश्वविद्यालयों में हिंदी चेयर स्थापित करवाने की कोशिशों में भी लगे हुए थे। एक चेयर की स्थापना पर करीब एक करोड़ अमेरिकी डॉलर खर्च होते हैं। भारतवंशी अमेरिकियों के पास धन की कमी नहीं, मगर प्रोफेसर चौधरी इस बात पर चिंता जताते थे कि धार्मिक कार्यों के लिए तो वे जी भरकर धन देते हैं, लेकिन हिंदी के लिए नहीं। वह प्राय: चीनियों का उदाहरण देते कि किस तरह से वे अपनी भाषा-संस्कृति को दुनिया भर में स्थापित करने की जुगत में लगे रहते हैं।

जो लोग कहते थे कि विज्ञान को हिंदी में नहीं पढ़ाया जा सकता, उन्हें उन्होंने हिंदी में विज्ञान की किताबें लिखकर करारा जवाब दिया। हिदी जगत, बाल हिंदी जगत, विज्ञान प्रकाश आदि पत्रिकाएं प्रकाशित करके हिंदी की मशाल जलाए रखी। ये पत्रिकाएं अमेरिका में तो हिंदी भाषियों के बीच सेतु का काम करती ही थीं, साथ ही विश्व भर में फैले हिंदी प्रेमियों के लिए भी संबल थीं।

