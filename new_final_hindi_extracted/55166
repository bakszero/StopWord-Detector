शोभा डे

शोभा डे (मूल नाम: शोभा राजाध्यक्ष, जन्म: 7 जनवरी 1948) एक भारतीय लेखिका, स्तंभकार और उपन्यासकार हैं।
शोभा डे गिरगांव, मुंबई में दिनांक 7 जनवरी 1948 को एक गौड़ सारस्वत ब्राह्मण परिवार में पैदा हुई। उनके बचपन का नाम शोभा राजाध्यक्ष है। उन्होने क्वीन मैरी स्कूल, मुंबई से अपनी स्कूली शिक्षा पूरी की और मुंबई के सेंट जेवियर्स कॉलेज से मनोविज्ञान से स्नातक किया। वे कुछ वर्षों तक मॉडलिंग के पेशे से भी जुड़ी रही हैं।
एक मॉडल के रूप में कुछ वर्षों तक कार्य करने के पश्चात 1970 में उन्होने पत्रकारिता के क्षेत्र में अपना कैरियर शुरू किया और तीन पत्रिकाओं क्रमश: स्टारडस्ट, सोसायटी और सेलिब्रिटी का संपादन किया। वे "टाइम्स ऑफ इंडिया" और "द एशियन एज" सहित मुख्यधारा के चार समाचार पत्रों में साप्ताहिक स्तंभ लिखती हैं। वे धारावाहिक "स्वाभिमान" सहित टेलीविजन पर कई लोकप्रिय धारावाहिक अथवा विज्ञापन लिख चुकी हैं। 

