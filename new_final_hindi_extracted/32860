राजदीप सरदेसाई

राजदीप सरदेसाई () (जन्म 24 मई 1965) एक भारतीय पत्रकार, राजनीतिक टीकाकार एवं समाचार प्रस्तुतकर्ता हैं। 

राजदीप सरदेसाई का जन्म गुजरात के अहमदाबाद में हुआ था। इनके गोवन पिता दिलीप सरदेसाई पूर्व भारतीय क्रिकेटर एवं महाराष्ट्रियन माता नंदिनी सरदेसाई, मुंबई की एक कार्यकर्ता एवं सेंट जेवियर्स कॉलेज, मुंबई में समाजशास्त्र विभाग की पूर्व विभागाध्यक्ष हैं।

उन्होंने मुंबई के कैथेड्रल एंड जॉन कौनौन स्कूल तथा कैम्पियन स्कूल में शिक्षा ग्रहण की तथा मुंबई के ही सेंट जेवियर्स कॉलेज से अर्थशास्त्र में स्नातक किया। उसके बाद उन्होंने ऑक्सफोर्ड के यूनिवर्सिटी कॉलेज से कला स्नातक, कला स्नातकोत्तर एवं नागरिक कानून स्नातक की डिग्री ली।

राजदीप सरदेसाई ने 1994 में न्यू दिल्ली टेलिविज़न (NDTV) में एक राजनीतिक सम्पादक की हैसियत से प्रवेश करते हुए टेलिविज़न पत्रकारिता में पदार्पण किया। उन्हें ख़ास तौर से गुजरात दंगों पर अपने कवरेज से पहचान मिली. राजदीप सरदेसाई ने बाद में अमेरिकी दिग्गज CNN तथा राघव बहल के TV18 के साथ मिलकर अपनी खुद की कंपनी ग्लोबल ब्रॉडकास्ट न्यूज़ (GBN) शुरू करने के लिए NDTV छोड़ दिया। ये CNBC के भारतीय संस्करण CNBC-TV18, हिंदी उपभोक्ता चॅनल CNBC आवाज़ एवं एक अंतर्राष्ट्रीय चॅनल SAW ब्रॉडकास्ट करते हैं। इस नए चॅनल, जिसमें राजदीप सरदेसाई प्रमुख सम्पादक हैं, को CNN-IBN नाम दिया गया। 17 दिसम्बर 2005 को इसका पहला प्रसारण हुआ। राजदीप की कम्पनी द्वारा चॅनल की 46 फीसदी हिस्सेदारी खरीद लेने के बाद चॅनल 7 भी इसी की छत्रछाया में आ गया है। उसके बाद से चॅनल7 को IBN-7 का नाम दिया गया।

राजदीप सरदेसाई वर्त्तमान में एडिटर्स गिल्ड ऑफ इण्डिया के अध्यक्ष हैं। वे जनसंख्या परिषद तथा भारतीय प्रेस क्लब के सदस्य भी हैं। वे अंग्रेज़ी दैनिक समाचार पत्रों के लिए कॉलम भी लिखते हैं।

उनका विवाह पत्रकार, सहकर्मी वरिष्ठ पत्रकार तथा CNN-IBN की प्रस्तोता सागरिका घोष के साथ हुआ है, जिनसे उनकी मुलाक़ात ऑक्सफोर्ड यूनिवर्सिटी के दिनों में हुई थी। हालांकि शुरूआती दौर में कुछ गलतफहमियां हुई, पर आपसी सद्भावना से टाइम्स ऑफ इण्डिया के दिनों में उनके दिलों में प्यार खिला और 1994 में वे शादी की डोर में बंध गए। उनके दो बच्चे हैं, बेटा ईशान (14) और बेटी तारिणी (12)।


