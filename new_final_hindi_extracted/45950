शिल्पा शिरोडकर

शिल्पा शिरोडकर भारतीय सिनेमा की एक अभिनेत्री हैं जो १९९० के दशक में काफ़ी मशहूर रही हैं।
शिल्पा पूर्व मिस इंडिया नम्रता शिरोडकर की बड़ी बहन हैं। शिल्पा और नम्रता ने मनोरंजन की दुनिया में एक साथ क़दम रखा था, फ़र्क़ सिर्फ़ इतना था कि शिल्पा फ़िल्मों में आ गयीं और नम्रता मॉडलिंग में आ गयीं और जब तक नम्रता फ़िल्मों में आईं तब तक शिल्पा फ़िल्मों को अल्विदा कह चुकी थीं। शिल्पा प्रसिद्ध मराठी अभिनेत्री मीनाक्षी शिरोडकर की पौत्री हैं जिन्होंने सन् १९३८ की ब्रह्मचारी नामक मराठी फ़िल्म में बिकीनि पहनकर तहलका मचा दिया था।
उन्होंने यू के के एक बैंकर अप्रेश रंजीत से ११ जुलाई २००० में मुंबई में विवाह रचाया। सन् २००३ में उन्होंने एक पुत्री अनुष्का को जन्म दिया।
शिल्पा शिरोडकर ने अपने फ़िल्मी सफ़र की शुरुआत १९८९ की फ़िल्म "भ्रष्टाचार" से की थी जिसमें उसने एक अन्धी लड़की का रोल किया था। अनिल कपूर के साथ उन्होंने १९९० में सुपर हिट फ़िल्म किशन कन्हैया में काम किया और उसके बाद उन्होंने १९९० के दशक में काफ़ी हिट फ़िल्मों में काम किया जैसे "त्रिनेत्र", "हम", "दिल ही तो है", "आँखें", "पहचान", "गोपी किशन", "मृत्युदंड"। इनकी आख़िरी फ़िल्म "गज गामिनी" थी।
अपने विवाह के उपरान्त उन्होंने १० वर्ष के अंतराल के बाद टी वी में काम करने का निश्चय किया है और वापस मुंबई आकर एक धारावाहिक "एक मुट्ठी आसमान" में काम कर रहीं हैं जिसकी कहानी घर में काम करने वाली बाइयों पर आधारित है।
