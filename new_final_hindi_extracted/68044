कोकलास

कोकलास () (Pucrasia macrolopha) फ़ीज़ॅंट कुल का पक्षी है जो अफ़गानिस्तान, पाकिस्तान, भारत, नेपाल तथा चीन में पाया जाता है। 
इसको कश्मीर में "प्लास", हिमाचल प्रदेश के चाम्बा ज़िले में "कुकरौला", कुलू तथा मंडी ज़िले में "कोक", शिमला से अल्मोड़ा तक "कोकलास" या "कोकला", और गढ़वाल, कुमाऊँ और पश्चिमी नेपाल के भोट इलाकों में "पोकरास" के नाम से जाना जाता है।
इस पक्षी के नर और मादा के पंखों का रंग अलग होने के कारण दोनों लिंगों को आसानी से पहचाना जा सकता है।
नर की लंबाई तक़रीबन २४ इंच (६०.९६ से.मी.), पूँछ की लंबाई ९-११ इंच (२२.८६-२७.९४ से.मी.) और पंखों का फैलाव ९.५ इंच (२४.१३ से.मी.) तक का होता है जबकि मादा की लंबाई तक़रीबन २१ इंच (५३.२४ से.मी.), पूँछ की लंबाई ८ इंच (२०.३२ से.मी.) और पंखों का फैलाव ८.५ इंच (२१.५९ से.मी.) तक हो सकता है।
यह पक्षी मुख्यतः पत्तियाँ और कलियाँ खाता है लेकिन बीज, बॅरी, फल तथा कीड़े-मकोड़े भी यदा कदा खा लेता है।
यह अप्रैल से जून के बीच प्रजनन करते हैं और लगभग ९ तक फीके बादामी रंग के अण्डे देते हैं जिनका औसतन आकार २.०८ इंच (५.२८ से.मी.) लंबे और १.४७ इंच (३.७३ से.मी.) चौड़े होते हैं। यह अपने अण्डे बिना कोई घोंसला बनाए ज़मीन में गड्ढा खोदकर देते हैं।
