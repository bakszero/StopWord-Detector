ब्रसेल्स एयरलाइन्स

ब्रसेल्स एयरलाइन्स बेल्जियम की सबसे बड़ी विमान सेवा है। इसका मुख्य कार्यालय एवं प्रमुख आधार स्थल ब्रसेल्स एयरपोर्ट ही है। उत्तरी अमेरिका, युरोप और अफ्रिका के ९० से अधिक गंतव्यों के लिए उड़ान सेवा प्रदान करने के अलावा यह कई अन्य सेवाएँ जैसे कि चार्टर्ड विमान, विमान के देखरेख और विमान परिचारक दल के प्रशिक्षण आदि भी उपलब्ध कराता है। यह स्टार अलायंस, द इंटरनॅशनल एयर ट्रांसपोर्ट असोसियेशन तथा द असोसियेशन ऑफ युरोपियन एयरलाइन्स का भी सदस्य है। 

इस का गठन १२ अप्रैल २००५ को एस. एन ब्रसेल्स एयरलाइन्स (एसएनबीए) और वर्जिन एक्सप्रेस के विलय के बाद हुआ। इस दिन एसएनबीए के मालिकाना हक़ वाली कंपनी एसएन एयरहोल्डिंग ने रिचर्ड ब्रॅनसन के साथ एक अनुबंध किया और इससे उसे वर्जिन एक्सप्रेस का भी पूर्ण नियंत्रण मिल गया। ३१ मार्च २००६ को एसएनबीए और वर्जिन एक्सप्रेस ने एक ही इकाई के रूप में विलय का निर्णय किया। ७ नवंबर २००६ को एक संवाददता सम्मेलन में नयी संयुक्त इकाई के रूप में ब्रसेल्स एयरलाइन्स के नाम की सार्वजनिक घोषणा की गयी और २५ मार्च २००७ से इस नयी एयरलाइन्स ने अपनी पहली उड़ान शुरू की। 

१५ सितंबर २००८ को लुफ्थांसा ने ब्रसेल्स एयरलाइन्स में 45% की हिस्सेदारी लेने की घोषणा की और साथ ही २०११ तक बाकी बचे ५५% को भी खरीदने का अधिकार सुरक्षित रखा। १५ जून २००९ को युरोपियन कमिशन ने इस सौदे को अपनी मंजूरी दे दी। इसी के साथ ब्रसेल्स एयरलाइन्स के स्टार अलायंस का सदस्य बनने का रास्ता भी खुल गया और ९ दिसंबर २००९ को ब्रसेल्ज़ टाउन हॉल एक समारोह आयोजित कर ब्रसेल्स एयरलाइन्स को स्टार अलायंस के २६वें सदस्य के रूप में शामिल कर लिया गया। 

इस बीच २६ अक्तूबर २००८ से इसका आई. ए. टी. ए. कोड DAT से बदल कर BEL कर दिया गया और २५ अक्तूबेर २००९ से ही ब्रसेल्स एयरलाइन्स को लुफ्थांसा के फ्रीक्वेंट फ्लाइयर प्रोग्राम माइल्स एंड मोर में शामिल कर लिया गया। 

१५ दिसंबर २००९ को ब्रसेल्स एयरलाइन्स ने अपने बेड़े में एक अतिरिक्त ए३३० शामिल करने का निर्णय लिया। इसी दिन ब्रसेल्स एयरलाइन्स ने डेमॉक्रेटिक रिपब्लिक ऑफ कॉंगो में एक नये क्षेत्रीय एयरलाइन्स के लिए प्रयास शुरू करने की घोषणा की। अप्रैल २०१२ में शुरू की गयी इस एयरलाइन्स का नाम "कोरोनगो" है और इसका आधार स्थल कॉंगो के लूबंबॅशी में है। 

५ जुलाई २०१० को पाँचवें एयरबस ए 330-300 को बेड़े में शामिल किया गया। ब्रसेल्स एयरलाइन्स ने अबिजान के लिए सप्ताह में ६ दिन उड़ान शुरू की साथ ही अक्रा, कोटन्यू, वागडूगू और लोमे नये गंतव्यों के रूप में शामिल किए गये। ११ अक्तूबर २०१० ब्रसेल्स एयरलाइन्स और पर्यटक सेवा प्रदता क्लब मेड ने एक नया अनुबंध किया जिसके तहत के क्लब मेड ८०% यात्रियों को ब्रसेल्स एयरलाइन्स अपनी सामान्य एवं चार्टर्ड सेवायों के द्वारा ब्रसेल्स से बाहर ले लाने-ले जाने का कार्य करेगी।

ब्रसेल्स एयरलाइन्स कई नये अमेरिकी गंतव्यों को अपनी विमान सेवा में जोड़ती जा रही है। जून १, २०१२ से इस ने न्यू यॉर्क के जॉन एफ. कनेडी एयरपोर्ट के लिए दैनिक विमान सेवा शुरू की और इसके लिए उसने एक नयी आंतरिक साज-सज्जा वाले एयरबस ए 330-300 की भी व्यवस्था की। सेबीना और डेलसे एयरलाइन्स के विघटन के बाद न्यू यॉर्क के लिए सेवा शुरू करने वाली यह १० सालों में पहली बेल्जियन एयरलाइन्स थी। १८ जून २०१३ से इसने वाशिंगटन डलेस के लिए भी सप्ताह में ५ दिन उड़ान शुरू की। अप्रैल २०१६ से टोरोंटो पिरसन भी ब्रसेल्स एयरलाइन्स के उत्तर-अमेरिकी उड़ान तंत्र में शामिल हो गया।
