जगदीश राज

जगदीश राज खुराना (1928–2013) पूर्व बॉलीवुड अभिनेता थे। इनका 'समान किरदार अभिनेता' के रूप में गिनीज़ वर्ल्ड रिकॉर्ड्स में नाम अभिलेखित हुआ था।

जगदीश राज का जन्म सन् 1928 में ब्रिटिश भारत के सरगोधा में (अब पाकिस्तान में) हुआ। इन्होंने 144 फ़िल्मों में पुलिस निरीक्षक का किरदार निभाया था। इनकी पुत्री अनीता राज खुराना भी एक बॉलीवुड अभिनेत्री हैं।जगदीश राज ने "हम दोनों", "काला बाज़ार", "जॉनी मेरा नाम", "गैंबलर", "ड्रीम गर्ल", "दीवार" जैसी हिट फिल्मों में काम किया। 80 और 90 के दशक से फ़िल्मों में उनकी सक्रियता कम होने लगी। उन्होंने देव आनंद से लेकर अमिताभ बच्चन जैसे अत्यधिक सफ़ल अभिनेताओं के साथ काम किया। कुछ फ़िल्मों में इन्होंने न्यायाधीश या चिकित्सक का किरदार भी निभाया। "सीआईडी", "12 ओ क्लॉक", "कानून", "वक्त", "रोटी", "इत्तेफ़ाक", "सफर", "जॉनी मेरा नाम" आदि फ़िल्मों में पुलिस निरीक्षक का अभिनय मिलने के बाद इन्होंने पुलिस की वर्दी सिलवा ली थी और फ़िल्म निर्माता का फोन आते ही वर्दी के साथ शूटिंग पर पहुंच जाते थे। हॉलिवुड के एक कास्टिंग डायरेक्टर ने फिल्मों की लंबी लिस्ट देखकर गिनीज बुक की टीम को जाँच के लिए मुम्बई बुलवाया और फिल्मी निरीक्षक का किरदार निभाने का रिकॉर्ड बनाने के लिए गिनीज वर्ल्ड रिकॉर्ड्स में इनका नाम दर्ज हो गया। इन्हें जब फ़िल्म "लोहा" और "नाइंसाफी" में पुलिस कमिश्नर का रोल मिला तो उन्होंने कहा था: "चलो, मेरा प्रमोशन तो हुआ।"

जगदीश राज ने 1992 में अपने फ़िल्मी कैरियर से सन्यास ले लिया। अन्तिम समय में वे श्वास संबंधी बीमारी से पीड़ित थे और 28 जुलाई 2013 को इनका निधन इनके जुहू स्थित घर में हो गया। फ़िल्म निर्देशक राहुल रवैल, फिल्म निर्माता अशोक पंडित, अभिनेत्री सौम्या टंडन सहित विभिन्न अभिनेताओं ने उनकी मृत्यु पर शोक प्रकट किया। इनके सम्बंधियों और रिश्तेदारों में उनकी दो पुत्रियाँ अनीता राज एवं रूपा मल्होत्रा और दामाद राकेश मल्होत्रा शामिल हैं।

