दूल्हा मिल गया

"दूल्हा मिल गया" (, , ) मुदस्सर अज़ीज़ द्वारा निर्देशित 2010 की एक बॉलीवुड रोमांस फिल्म है। सुष्मिता सेन, इशिता शर्मा और फरदीन खान इसके मुख्य कलाकार हैं। फिल्म 8 जनवरी 2010 को रिलीज़ की गई और वह 2010 में रिलीज होने वाली सबसे पहली बॉलीवुड फिल्मों में से एक थी (उसी दिन दूसरी फिल्म "प्यार इम्पॉसिबल" भी रिलीज़ की गई). शाहरुख खान इस फिल्म में एक छोटी और महत्त्वपूर्ण भूमिका में काफी देर तक दिखाई दिए हैं।

फिल्म की शुरुआत में एक बॉसी मॉडल शिमर (सुष्मिता सेन) को अपने फोटोशूट के लिए जिगर (मोहित चड्ढा) के पास जाते दिखाया गया है। रास्ते में उनकी मुलाकात जिगर की प्रेमिका तन्वी (तारा शर्मा) से होती है। फिर कहानी में एक अमीरजादे दोंसाई (फरदीन खान) को दिखाया गया है जिसका अपनी प्रेमिका शेयला (अनुष्का मनचंदा) के साथ समुद्र तट पर ब्रेकअप हो जाता है। वह शिमर का बहुत अच्छा दोस्त है। दोंसाई के पिता सेठ धनराज गुजर जाते हैं और अपनी सारी संपत्ति दोंसाई के नाम कर जाते हैं, हालाँकि दोंसाई को इसके लिए लंबे समय तक इंतजार करना पड़ा. जब दोंसाई के वकील (विवेक वासवानी) उसे बताते हैं कि यह संपत्ति प्राप्त करने के लिए उसे एक शर्त पूरी करनी होगी, दोंसाई स्वीकार कर लेता है और संपत्ति मिलने पर काफी खुश होता है, लेकिन बाद में उसे पता चलता है कि उसे अपने पिता के दोस्त की बेटी समरप्रीत (इशिता शर्मा) से शादी करनी पड़ेगी. दोंसाई पंजाब में उससे शादी करता है और समरप्रीत से कहता है कि उसे बिजनेस के सिलसिले में 3 महीने के लिए बाहर जाना पड़ेगा, लेकिन समरप्रीत नहीं जानती थी कि दोंसाई उससे झूठ बोल रहा है और वापस आने का उसका कोई इरादा नहीं है। 3 महीने के बाद भी जब दोंसाई वापस नहीं आया तब समरप्रीत दोंसाई के घर जाती है और उसे किसी दूसरी लड़की के साथ देखती है। समरप्रीत का दिल टूट जाता है और रास्ते में जाते समय उसकी टक्कर शिमर की कार से हो जाती है जो उसे अपने साथ ले जाती है। जब शिमर को सच्चाई का पता चलता है तब वह उसका पूरा हुलिया बदल देती है और उसका नाम बदलकर समारा रख देती है। दोंसाई नहीं जानता कि समारा उसकी पत्नी है और वह उससे डेट पर जाने के लिए पूछता है। शिमर बहुत उत्साहित और खुश है, लेकिन उसका प्रेमी पवन (शाहरुख खान) अचानक ही करवा चौथ के दिन आ जाता है। शिमर धोखे से पवन को जाने के लिए कहती है और वह चला भी जाता है। उसे उम्मीद है कि शिमर एरपोर्ट पर जरूर आयेगी इसलिए वह उसका इंतजार करता है। समारा तेज को बता देती है कि वह समरप्रीत है और वे दोनों खुशी खुशी जीवन बिताने लगते हैं। यह सब देखकर शिमर को प्यार का मतलब समझ में आता है और वह जिगर से कहती है कि उसे पवन के पास पहुंचा दे. वह भागकर पवन के पास जाती है और उसे प्रपोज़ करती है, पवन हाँ कर देता है और वे सब खुशी खुशी रहने लगते हैं।

शाहरुख खान के लिए फिल्म में 60 मिनट का रोल तय किया गया। उनके ऊपर लगभग 17 दृश्य और तीन गाने फिल्माए गए हैं। इन तीन में उनका एंट्री वाला दृश्य भी शामिल है। खान फिल्म के दूसरे भाग में प्रवेश करते हैं किन्तु उनकी भूमिका बहुत दमदार है। अपनी भूमिका के दायरे में रहते हुए वे प्रचार का भी हिस्सा रहे. इस फिल्म का प्रचार शाहरुख खान की फिल्म के रूप में नहीं किया गया था। सुष्मिता ने शिमर नाम की एक सफल सुपर मॉडल की भूमिका निभाई है।

लगभग आधी फिल्म की शूटिंग अमृतसर और मुंबई में की गई है। फिल्म के बाकी हिस्से को ट्रिनिडाड और टोबेगो में 2007 में लगभग डेढ़ महीने में फिल्माया गया है और इस प्रकार इस द्वीप में फिल्माई गयी यह बॉलीवुड की पहली फिल्म है। शाहरुख खान के पास अपने दृश्यों को फिल्माने के लिए समय के आभाव के चलते निर्माण में लगभग डेढ़ वर्ष का विलम्ब हुआ। एक एक्शन दृश्य के दौरान खान को कंधे में लगी चोट के कारण फिल्म निर्माण में थोड़ा और विलम्ब हुआ।

फिल्म की लगभग सभी समीक्षाएँ नकारात्मक थीं और इसके लिए स्क्रिप्ट तथा कॉमेडी के अभाव को दोष दिया गया। फिल्म की शुरुआत बहुत खराब रही. कई लोगों ने इसे ब्लॉकबस्टर "रब ने बना दी जोड़ी" की एक घटिया नकल के रूप में देखा जिसमे हास्य तथा भावनात्मक गहराई का अभाव था। यद्यपि यह कुछ हफ्तों तक सिनेमाघरों में टिकी थी लेकिन इसे एक फ्लॉप फिल्म घोषित किया गया।

"दूल्हा मिल गया" ने भारत में केवल 3 करोड़ कमाए. बॉक्स ऑफिस इंडिया ने इसे एक फ्लॉप फिल्म घोषित कर दिया। 

इसके संगीत को ललित पंडित द्वारा कम्पोज किया गया और 14 दिसम्बर 2009 को रिलीज किया गया। इसके गीत मुदस्सर अज़ीज़ द्वारा लिखित हैं; गानों को रिचर्ड मित्रा और काशीनाथ कश्यप द्वारा व्यवस्थित किया गया है; और सभी गानों को अबनी तांटी द्वारा मिश्रित और इंजीनियर किया गया है। पंडित के अनुसार उन्हें इस एल्बम को कम्पोज़ करने के लिए हिप हॉप म्यूजिक को सुनना पड़ा क्योंकि उन्होंने इसके पहले न तो उन्होंने कभी इस शैली के गानों को सुना था और न ही हिप हॉप गानों को लिखने का कोई अनुभव उनके पास था।
