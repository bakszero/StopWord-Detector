इसिक कुल प्रांत

इसिक कुल प्रांत () मध्य एशिया के किर्गिज़स्तान देश का पूर्वतम प्रांत है। इस प्रांत राजधानी काराकोल शहर है। इसिक कुल प्रांत का नाम प्रसिद्ध इसिक कुल झील पर पड़ा है। इस प्रांत की सीमाएँ काज़ाख़स्तान से और चीन के शिनजियांग प्रांत से लगती हैं।

इसिक कुल प्रांत के उत्तरी भाग में आँख के आकार की इसिक कुल झील है जो हर तरफ़ से तियान शान की ऊँची पहाड़ियों से घिरी है। प्रांत के अधिकतर लोग इसी झील के किनारे बसते हैं, विशेषकर के पूर्वी छोर पर प्रांतीय राजधानी काराकोल में और पश्चिमी छोर पर बलिकची () शहर में। इसिक कुल प्रांत के दक्षिणी भाग में पहाड़ और 'जैलूस' () नाम के पहाड़ी मैदान हैं जिनपर गर्मियों में मवेशी चराए जाते हैं। तियान शान पर्वत शृंखला के सबसे ऊँचे पहाड़ प्रांत के पूर्वी हिस्से में हैं और इनमें प्रसिद्ध ख़ान तेन्ग्री पहाड़ शामिल है। तियान शान का सबसे ऊँचा पर्वत जेन्गिश चोकुसु भी इस प्रांत की चीन के साथ लगी सीमा पर स्थित है।

इसिक कुल प्रांत में सर्दियों में बहुत ठण्ड होती है और तापमान शुन्य से -२५ सेनिग्रेड तक पहुँच जाता है। फिर भी यह इसिक कुल झील की ख़ासियत है कि यह कभी नहीं जमती और 'इसिक कुल' का मतलब भी किरगिज़ भाषा में 'गरम झील' है। यह इतनी आकर्षक है और इसके इर्द-गिर्द का हवा-पानी इतना लुभावना है कि इसे 'तियान शान का मोती' कहा जाता है। सोवियत संघ के ज़माने में ग़ैर-सोवियत लोगों को इस झील तक आना सख़्त मना था लेकिन सोवियत नागरिकों के लिए एक छुट्टी मानाने का स्थान था। अंतरिक्ष में उड़ान भरने वाला पहला मानव यूरी गगारिन १९६१ में अपनी उड़ान के बाद विश्राम करने यहीं आया था और लियोनिद ब्रेझ़नेव जैसे सोवियत नेताओं और राष्ट्रपतियों ने तो इसके किनारे अपने अवकाश-घर ही बना लिए थे।

सन् २००९ की जनगणना में प्रांत के ८६.२% लोग किरगिज़ समुदाय के थे और ८.०% लोग रूसी समुदाय के थे। इसके अलावा यहाँ काज़ाख़, उइग़ुर, कालमूक, उज़बेक, तातार और अन्य जातियों के छोटे समुदाय भी रहते हैं।

