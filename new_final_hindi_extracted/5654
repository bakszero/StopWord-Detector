धारीदार नेवला

धारीदार नेवला () एक प्रकार का नेवला है जो मध्य और पूर्वी अफ़्रीका में पाया जाता है। यह सवाना, खुले जंगल और घास के मैदानों में रहता है और कनखजूरों और भृंगों पर पेट भरता है। हालांकि अधिकतर नेवले अकेला रहना पसंद करते हैं, धारीदार नेवले समुदायों में रहते हैं और अक्सर दीमकों की ख़ाली बाँबियों में अपना घर बनाते हैं।

धारीदार नेवलों के बड़े सर, छोटे कान, छोटी-मज़बूत टांगें और लम्बी दुमें होती हैं। इनकी दुम लगभग इनके शरीर जितनी लम्बी होती है। शुष्क जगहों में रहने वाले धारीदार नेवलों के बदन छोटे और धारियाँ हलकी दिखती हैं जबकि नम जगह वाले बड़े और गाढ़ी धारियों वाले होते हैं। इनके नख मज़बूत होते हैं और इनसे वे ज़मीन में आसानी से खोद लेते हैं। यह नेवले 30-45 सेमी तक बढ़ जाते हैं (इसके अतिरिक्त दुम 15-30 सेमी की होती है) और 1.5 से 2.25 किलो का वज़न रखते हैं। 

