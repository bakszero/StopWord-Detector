रेक्जाविक

रेक्जाविक ("Reykjavík") आइसलैंड की राजधानी और सबसे बड़ा नगर है। यह विश्व की सबसे उत्तरी राजधानी भी है। यह नगर आर्कटिक वृत के भीतर बसा हुआ है और सर्दियों में यहाँ केवल ४ घंटे ही धूप निकलती है और गर्मियों में मध्यरात्री तक सूरज निकलता है। यहाँ का औसत वार्षिक तापमान ५° सेल्सियस है और जनवरी के महीने का औसत तापमान -०.४° सेल्सियस और जुलाई का ११.२° सेल्सियस है। २००६ में रेक्जाविक की जनसंख्या १,१५,४२० थी और यह पूरे देश की कुल जनसंख्या का ३७% है। रेक्जाविक महानगरीय क्षेत्र की जनसंख्या २००३ में १,८१,७४६ थी और यह देश की कुल जनसंख्या का लगभग आधा भाग है।

गाथाओं के अनुसार रेक्जाविक की स्थापना लान्डनाम्स्मान्डेन इन्गोल्फ़र आर्नार्सन ने की थी। पुरातात्विक अवशेषों से यह प्रमाणित होता है की कैल्टिक प्रवासी और नार्वेजियाई वाइकिन्ग्स ८७१ ईस्वी में रेक्जाविक क्षेत्र में बसना आरम्भ हुए थे और १८ वीं सदी तक रेक्जाविक एक छोटा-सा क्षेत्र था।

१७८६ में यहाँ ३०२ निवासी थे और यह एक नगरपालिका बन गया और वर्तमान में यह देश का सबसे अधिक जनसंख्या वाला नगर है और देश की आधी से अधिक जनसंख्या यहाँ निवास करती है।

यह नगर प्रदूषण से पूर्णतः मुक्त है और यहाँ कई झीलें हैं। रेक्जाविक, आइसलैंड का सबसे प्रमुख व्यापरिक, वित्तीय, सांस्कृतिक और राजनैतिक केन्द्र है। यहाँ पर बहुत से सरकारी भवन, पुस्तकालय, संग्रहालय, महाविद्यालय और विश्वविद्यालय, मीडिया मुख्यालय (रेडियो, टीवी और समाचारपत्र), व्यावसायिक केन्द्र और शोध केन्द्र स्थित हैं।

विश्व की सबसे पुरानी संसद अलपिन्गी भी यहाँ पर स्थित है।

रेक्जाविक दक्षिण पश्चिमी आइसलैंड में स्थित है। रेक्जाविक तटरेखा की विशेषता प्रायद्वीप, खाड़ियां और छोटे द्वीप हैं।

अन्तिम हिम युग के दौरान (जो लगभग १०,००० वर्ष पूर्व हुआ था) एक विशाल हिमनद ने नगर के विशाल भाग को अल्फ़्टानेस तक अच्छादित कर दिया। नगर के अन्य भाग समुद्री जल द्वारा आवरणित कर दिए गए। ऊष्ण काल में और हिम युग की समाप्ति के दौरान, कई पहाड़ियाँ जैसे ओस्क्जुहलियो ("Öskjuhlíð") द्वीप थे। भूतपूर्व समुद्रतल जैसा की अवसादों से सूचित होता है, वर्तमान स्तर से ४३ मीटर तक ऊँचअ था। ओस्क्जुहलियो और स्कोलावोरूहोल्ट ("Skólavörðuholt") जैसी पहाड़ियाँ उन ढाल ज्वालामुखियों के अवशेष प्रतीत होते हैं जो हिम युग के ऊष्म समय में सक्रिय थे।

हिम युग की समाप्ति के बाद भूमि ऊपर उठी क्योंकि उस पर पड़ने वाला हिमभार हट चुका था और वह उस स्वरूप में आ गई जैसी की आज है।

लेकिन राजधानी क्षेत्र भूकम्पों और ज्वालामुखी विस्फ़ोटो द्वारा आकृतिकृत होता रहा, जैसे कू ४,५०० वर्ष पूर्व ब्लाफ़्जोल ("Bláfjöll") पर्वतमाला में, जब एल्लिओआ ("Elliðaá") घाटी से लावा बहता गुआ एल्लिओआवोगुर ("Elliðavogur") खाड़ी के समुद्र में जा मिला।

रेक्जाविक से बहने वाली सबसे लम्बी नदी है एल्लिओआ नदी, जो नौवाहन योग्य नहीं है। यह नदी देशभर में सालमोन मछली पकड़ने के लिए सबसे अच्छी है। माउन्ट एस्जा, जो ९१४ मीटर ऊँचा है, रेक्जाविक क्षेत्र में सबसे ऊँचा पहाड़ है।

चरम उत्तर अटलांटिक स्थान होने के पश्चात भी, रेक्जाविक ऐसी ही अक्षांशों पर स्थित अधिकांश स्थानों से अपेक्षाकृत बहुत गरम है। मध्य-सर्दियों का औसत तापमान न्यूयॉर्क से बहुत अधिक कम नहीं है और जनवरी में औसत तापमान ०°से है, लिकिन सर्दियों में तापमान विरले ही -१०°से से नीचे जाता है। इसका कारण यह हैकी सर्दियों में आइसलैंडिक तटीय मौसम को खाड़ी की उष्ण धाराओं वाले जल द्वारा संचालित किया जाता है। जलवायु उपध्रुवीय महासागरीय है और नगर समशीतोष्ण क्षेत्र के उत्तरी छोर पर स्थित है। नगर की तटीय स्थिति के कारण इसपर हवा प्रवण पड़ता है और सर्दियों में गेल (एक प्रकार की तेज़ समुद्री हवाएं) आम है। गर्मियाँ शीतल होती हैं और तापमान १०-१५ डिग्री सेल्सियस के बीच रहता है और कभी-२ २० डिग्री सेल्सियस से अधिक हो जाता है। 

रिक्जेविक विशेष रूप से आद्रता वाला नगर नहीं है, लेकिन यह फिर भी औसतन २१३ दिनों का मापनयोग्य वर्षण यहाँ होता है। सूखा हालांकि बहुत आम नहीं है लेकिन किसी-किसी ग्रीष्म ऋतु सुखा पड़ता है जैसे २००७ की गर्मियो में पूरे एक महीने तक वर्षा की एक बूँद तक नही गिरी। वसंत सबसे सूर्यवत मौसम होता है, विशेष रूप से मई। रेक्जाविक में वार्षिक लगभग १,३०० घंटे धूप रहती है जो उत्तरी और उत्तरपूर्वी यूरोप में अन्य स्थानों के साथ तुलनीय है। रेक्जाविक में आज तक का सबसे अधिक तापमान २६.२ डिग्री सेल्सियस ३० जुलाई, २००८ को दर्ज किया गया था, जबकि सबसे कम तापमान -२४.५ डिग्री सेल्सियस २१ जनवरी, १९१८ को दर्ज किया गया था। ३० जनवरी, १९७१ से तापमान -२० डिग्री सेल्सियस से नीचे नहीं गया है।

आइसलैंड में प्रति व्यक्ति कार स्वामित्व विस्व में सर्वाधिक में से एक है, लगभग ५२२ प्रति १००० निवासी, तथापि रेक्जाविक जाम की समस्या से प्रभावित नहीं है। चौड़े बहू-कूचीय महामार्ग पूरे नगर के विभिन्न क्षेत्रों और उपनगरों को आपस में जोड़ते हैं। नगर के अधिकतर स्थानों पर पार्किंग के लिए भी बहुत स्थान उपलब्ध रहता है। सार्वजनिक यातायात के रूप में केवल बसें चलती हैं, लेकिन वे इस कार-सुगम्य नगर में बहुत अधिक लोकप्रिय नहीं हैं। मार्गक्रम १ ("रिंग रोड") नगर की बाहरी सीमा से होकर गुजरता है और रेक्जाविक को शेष आइसलैंड से जोड़ता है

रेक्जाविक विमानतल, देश का दूसरा सबसे बड़ा विमानतल है, जो नगर के भीतर, नगर केन्द्र के ठीक दक्षिण में स्थित है। यह मुख्यतः घरेलू उड़ानों और ग्रीनलैंड और फ़रो द्वीप समूह तक की उड़ानों के लिए प्रयुक्त किया जाता है। यह विमानतल द्वितीय विश्व युद्ध के दौरान ब्रिटिश अधिग्रहण सेना द्वारा बनाया गया था और यह उस समय के छोटे क्षेत्रफल वाले रेक्जाविक की बाहरी सीमा पर था। तब से लेकर रेक्जाविक का बहुत फैलाव हो चुका और हाल ही के वर्षों में इस विमानतल की स्थिति को लेकर वाद-विवाद है क्योंकि यह नगर के भीतर केन्द्रीय रेक्जाविक में बहुत सा मूल्यवान स्थान घेरे हुए है।

रेक्जाविक में दो बन्दरगाह हैं, पुराना बन्दरगाह जो नगर केन्द्र के निकट है और मुख्यतः मछुआरों और क्रूज़ जहाज़ों द्वारा उपयोग में लाया जाता है और सुन्दाहोफ़्न जो नगर के पूर में स्थित है और देश का सबसे बड़ा कार्गो पोततल है।

आइस्लैंड में इसकी भू-संरचना के कारण कोई सार्वजनिक रेलमार्ग नहीं हैं, लेकिन डॉक के निर्माण में प्रयुक्त किए गए इन्जन प्रदर्शन पर हैं।

रेकजाविक का जनसंख्या विकास-क्रम इस प्रकार है: 




