निम्बार्क कोट

निम्बार्क कोट मन्दिर, जैसा कि इसके नाम से ही जाहिर है, यह निम्बार्क सम्प्रदाय से सम्बद्ध है और कोट का मतलब होता है किला।
यह बता दें कि निम्बार्क सम्प्रदाय चार मुख्य वैष्णव सम्प्रदायों में से एक है, इस सम्प्रदाय का एक अन्य नाम कुमार सम्प्रदाय भी है। वैष्णव सम्प्रदाय व उनके अनुयायी वे है जो विष्णु या उनके अवतारों राम और कृष्ण को आपने ईष्ट के रूप में पूजने व मानने वाले है। ठीक वैसे ही जैसे महादेव जी (शंकर) की उपासना करने वाले शैव, देवी (शक्ति) को अपना ईष्ट मानने वाले शाक्त और गणेश जी की पूजा करने वाले गाणपत्य कहलाते हैं। बाकी के तीन वैष्णव सम्प्रदाय है-लक्ष्मी या श्री सम्प्रदाय, व्रह्म या गौडीय सम्प्रदाय और रुद्र या विष्णुस्वामी सम्प्रदाय।

निम्बार्क कोट में वापस लौटते हैं। यह मन्दिर बहुत छोटा होते हुए भी वृन्दावन में अपनी अलग पहचान रखता है। यहाँ निम्बार्क जयन्ती के मौके पर मनाये जाने वाले एक मासीय समारोह की बहुत ख्याति है। यह उत्सव यहाँ सन १९२४ से मनाया जा रहा है। सन १९२३ तक यह उत्सव प्रेम गली स्थित उत्सव कुञ्ज में मनाया जाता था। वर्ष २००८ में इस उत्सव का १६५ वां आयोजन किया गया। इस उत्सव का अतिविशेष आकर्षण है वैष्णव संगीत शैली का समाज गायन।

यूँ वृन्दावन में हर घर एक मन्दिर है। निम्बार्क कोट भी उनमें से एक है। वृन्दावन में इसकी लोकेशन ढूंढ़ना बहुत आसान है। यहाँ का बनखंडी चौराहा प्रसिद्ध है, इस चौराहे से एक गली पूर्व दिशा में जाती है, इस गली में प्रवेश करते ही आपके दाहिनी ओर पांचवां दरवाजा इसी मन्दिर का है। यह इस मन्दिर का उत्तरी द्वार है। मंदिर में प्रवेश का एक दरवाजा पुराना बजाजा से भी है, यह दक्षिणी द्वार है। दक्षिणी द्वार की पहचान यह है कि इसके ठीक सामने ऋषि बाल्मीकि स्कूल और सब-स्टेशन नं ३ है। आमतौर पर इस दरवाजे के नीचे फल व सब्जी वाले बैठते है।

नेशनल हाइवे नम्बर २ (दिल्ली से आगरा) पर छटीकरा मोड से वृन्दावन की ओर आ सकते हैं।
