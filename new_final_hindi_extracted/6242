राहत फ़तेह अली खान

राहत फ़तह अली खान(जन्म 1974, फैसलाबाद, पाकिस्तान) एक पाकिस्तानी संगीतकार हैं। वह विश्व प्रसिद्ध सूफी गायक नुसरत फतह अली खान के भतीजे है
। राहत भी मुख्य रूप से सूफी गीतकार हैं। कव्वाली के अलावा वह गजल भी गाते हैं। राहत भारतीय फिल्म उद्योग बालीवुड के एक जाने माने पार्श्वगायक हैं।

राहत फ़तह अली खान का जन्म पाकिस्तान के पंजाब प्रान्त के फैसलाबाद शहर में सन १९७४ में हुआ था। उनके परिवार में कव्वाली गाने की परंपरा पीढी-दर-पीढी चली आ रही है। राहत के पूरे घर में ही संगीत का माहौल था। उनके वालिद फर्रुख फतेह अली खान साहेब को भी संगीत का शौक था। राहत ने संगीत की शिक्षा अपने तायाजी नुसरत फतेह अली खान से प्राप्त की। राहत ने अपना पहला स्टेज शो ७ वर्ष की उम्र में किया था।

बालीवुड में राहत की गायकी का सफर २००३ में पूजा भट्ट निर्देशित पाप फिल्म के गाने ‘लागी तुझ से मन की लगन’ से शुरु हुआ। इस गाने के बाद से राहत की प्रसिद्धि दिन प्रतिदिन बढती गयी। तब से आज तक उनके गाये हुये गीतों ने लोकप्रियता की नयी ऊँचाइयों को छुआ है।
राहत ने हालीवुड की फिल्मों के लिये भी काम किया है। १९९५ में उन्होने उस्ताद नुसरत फतह अली खान और अपने वालिद के साथ मिलकर डेड मैन वाकिंग का संगीत देने में सहायता की थी। इसके बाद २००२ में उन्होने फ़ोर फ़ेदर्स के साउंड ट्रेक पर काम किया। २००६ में आई एपोकैलिप्सो मूवी के साउंड ट्रैक में भी राहत ने आवाज़ दी है।

दिल्ली के इंदिरा गांधी हवाई अड्डे पर राहत और उनके ग्रुप उस समय रोक लिया गया जब उनके पास से क़रीब सवा लाख डॉलर नगद मिले। अधिकारियों के अनुसार उन्होने इमीग्रेशन जांच के दौरान विदेशी मुद्रा के बारे में जानकारी नहीं दी थी। राहत और उनके मैनेजर मारुफ़ पर विदेशी मुद्रा विनिमय अधिनियम (फ़ेमा) और कस्टम कानून के तहत मामला चलाया गया था। जाँच के बाद राहत फ़तह अली खान और उनके मैनेजर मारुफ़ अली पर 15-15 लाख रुपए का जु्र्माना भी लगाया गया।
