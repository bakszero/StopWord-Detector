इण्डिक ऍक्सपी

इण्डिक ऍक्सपी विंडोज़ २००० तथा ऍक्सपी में हिन्दी/इण्डिक सपोर्ट (भारतीय भाषायी समर्थन) स्वचालित रूप से सक्षम करने हेतु एक औजार है। विंडोज़ २००० तथा ऍक्सपी आदि में हिन्दी आदि भारतीय भाषाओं में काम करने के लिये कण्ट्रोल पैनल में जाकर इण्डिक सपोर्ट (कॉम्प्लैक्स लेआउट समर्थन) सक्षम करना पड़ता है जिसके लिये विंडोज़ सीडी की आवश्यकता होती है। कई बार विण्डोज सीडी उपलब्ध न होने पर समस्या आती है, इसके अतिरिक्त किसी नये हिन्दी प्रयोक्ता को यह प्रक्रिया समझाने में काफी मुश्किल होती है।

इण्डिक ऍक्सपी इस प्रक्रिया को आसान बनाता है। बिना सीडी की जरुरत के केवल दो क्लिक द्वारा इण्डिक समर्थन सक्षम किया जा सकता है। इसके अलावा यह विंडोज़ की लैंग्वेज हॉटकी को CTRL+SHIFT पर शिफ्ट कर देता है जो कि डिफॉल्ट संयोजन ALT+SHIFT की तुलना में बेहतर होती है। सब कुछ स्वचालित रूप से होता है, इंस्टालेशन के बाद बस एक बार कम्प्यूटर रीस्टार्ट करना पड़ता है। इसमें इण्डिक कण्ट्रोल पैनल नामक एक छोटा सा औजार शामिल है जिसके जरिये एक क्लिक द्वारा विंडोज़ में अन्तर्निमित विभिन्न भारतीय भाषायी इन्स्क्रिप्ट कीबोर्डों को जोड़ा जा सकता है तथा अन्य भाषा सम्बन्धी विकल्प सैट किये जा सकते हैं।

इण्डिक ऍक्सपी ई-पण्डित लैब्स (श्रीश बेंजवाल शर्मा) द्वारा विकसित किया गया है। यह दो संस्करणों में है – लाइट तथा प्लस।

लाइट संस्करण विभिन्न भारतीय भाषाओं हेतु एक जनरलाइज्ड संस्करण है जो कि केवल इण्डिक समर्थन सक्षम करता है। यह विभिन्न भारतीय भाषाओं का समर्थन सक्षम करता है, इण्डिक कण्ट्रोल पैनल के जरिये उन भाषाओं के डिफॉल्ट कीबोर्ड आसानी से जोड़े जा सकते हैं। यह संस्करण उनके लिये है जो कि या तो विंडोज़ के डिफॉल्ट कीबोर्ड का प्रयोग करते हैं या किसी अन्य टाइपिंग टूल का प्रयोग करते हैं।

प्लस संस्करण में इण्डिक सपोर्ट तथा इण्डिक कण्ट्रोल पैनल के अलावा इन्स्क्रिप्ट लॉञ्चर तथा इण्डिक आइऍमई लाइट शामिल हैं। इसमें आप वाँछित इंस्टालेशन चुन सकते हैं।




