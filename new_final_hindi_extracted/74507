पद्मावती (फ़िल्म)

'पद्मावती' एक आगामी भारतीय ऐतिहासिक फिल्म है जिसका निर्देशन संजय लीला भंसाली ने किया है और निर्माण भंसाली प्रोडक्शन्स और वायकॉम 18 मोशन पिक्चर्स ने किया है। फ़िल्म में मुख्य भूमिका में दीपिका पादुकोण, शाहिद कपूर और रणवीर सिंह हैं। यह फ़िल्म १७ नवम्बर २०१७ को सिनेमाघरों में प्रदर्शित होगी।


इस फ़िल्म में चित्तौड़ की प्रसिद्द राजपूत रानी पद्मिनी का वर्णन किया गया है जो रावल रतन सिंह की पत्नी थीं। यह फ़िल्म दिल्ली सल्तनत के तुर्की शासक अलाउद्दीन खिलजी का १३०३ ई. में चित्तौड़गढ़ के दुर्ग पर आक्रमण को भी दर्शाती है। "पद्मावत" के अनुसार, चित्तौड़ पर अलाउद्दीन के आक्रमण का कारण रानी पद्मिनी के अनुपन सौन्दर्य के प्रति उसका आकर्षण था। अन्ततः 28 जनवरी 1303 ई. को सुल्तान चित्तौड़ के क़िले पर अधिकार करने में सफल हुआ। राणा रतन सिंह युद्ध में शहीद हुये और उनकी पत्नी रानी पद्मिनी ने अन्य स्त्रियों के साथ आत्म-सम्मान और गौरव को मृत्यु से ऊपर रखते हुए जौहर कर लिया।

फ़िल्म का निर्माण जुलाई २०१६ में शुरू हुआ। उसी महीने में पार्श्वगायिका श्रेया घोषाल ने ट्वीट किया कि वे फिल्म में भंसाली द्वारा संगीतबद्ध एक गीत गाएंगी। मीडिया में यह कयास लगाए जा रहे थे कि रणवीर सिंह और दीपिका पादुकोण, जिन्होंने भंसाली की फिल्में "गोलियों की रासलीला रामलीला" (२०१३) और "बाजीराव मस्तानी" (२०१५) में मुख्य किरदार निभाये थे, इस फिल्म में अल्लाउदीन खिलजी और रानी पद्मिनी की भूमिका निभाएंगे। 

अक्टूबर २०१६ में यह घोषित हुआ कि भंसाली, वायकॉम 18 मोशन पिक्चर्स के साथ मिलकर फ़िल्म का निर्माण करेंगे जिसमें शाहिद कपूर, रणवीर सिंह और दीपिका पादुकोण मुख्य भूमिका निभाएंगे।

जनवरी २०१७ में जयपुर में फिल्म की शूटिंग के दौरान श्री राजपूत करणी सेना के कुछ सदस्यों ने फिल्म का विरोध किया और जयगढ़ दुर्ग में फिल्म के सेट पर तोड़फोड़ की। उन्होंने आरोप लगाया की फिल्म में ऐतिहासिक तथ्यों के साथ छेड़छाड़ की गयी है। कुछ समय बाद फिल्म के निर्माताओं ने यह आश्वासन दिलाया की फिल्म में कुछ भी आपत्तिजनक नहीं है। 
६ मार्च २०१७ को इन सदस्यों ने फिर से चित्तौड़गढ़ किला का भंडाफोड़ किया और रानी पद्मिनी के महल में स्थापित दर्पण को तोड़ दिया। भारतीय पुरातत्व सर्वेक्षण के अधिकारियों के मुताबिक, इन दर्पणों को लगभग ४० साल पहले चित्तौड़गढ़ किले में रखा गया था।

१५ मार्च २०१७ को अज्ञात लोगों के एक समूह ने फिर से तोड़फोड़ की और कोल्हापुर में इस फिल्म के सेट पर आग लगा दी जिससे उत्पादन सेट, वेशभूषा और गहने जल गए।
फिल्म का उत्पादन बजट १६० करोड़ से बढ़कर २०० करोड़ हो गया है, जो कि कई बर्बरता के कारण संभावित उत्पादन में हुई क्षति के कारण बढ़ गया है और अब यह सबसे महंगी बॉलीवुड फिल्म होने की उम्मीद की जा रही है।

फिल्म के गानों के संगीतकार संजय लीला भंसाली हैं। गायिका श्रेया घोषाल फ़िल्म के लिए पहले से ही एक गाना रिकॉर्ड कर चुकीं हैं। दीपिका पादुकोण फ़िल्म में पारम्परिक राजस्थानी लोकनृत्य घूमर करती हुईं दिखाई गई हैं। श्रेया घोषाल के अनुसार, "फ़िल्म में बहुत ही खूबसूरत गानें हैं। फ़िल्म में लोकसंगीत और प्रभावशाली वाद्य यंत्रों का संयोजन अद्भुत है।

