थाई लिपि

थाई लिपि (थाई भाषा: อักษรไทย, अक्षरथय, àksǒn thai), थाई भाषा के अलावा थाईलैण्ड की अन्य अल्पसंख्यक भाषाएँ लिखने के लिये प्रयुक्त होती है।

थाई लिपि में ४४ व्यंजन (थाई : พยัญชนะ, बयञचन) और १५ स्वर (थाई : สระ, सर) हैं। थाई स्वरों के कम से कम २८ रूप होते हैं तथा चार टोन-मार्क (थाई : วรรณยุกต์ या วรรณยุต, वन्नयुक/वन्नयुत) होते हैं। देवनागरी की तरह थाई लिपि भी बाएँ से दाएँ लिखी जाती है। इसमें भी मात्राएँ व्यंजन के उपर, नीचे, पहले या बाद में लगाई जाती हैं।

थाई लिपि के अपने अंक भी हैं जो हिन्दू अंक प्रणाली पर आधारित है। किन्तु अन्तर्राष्ट्रीय हिन्दू अंक प्रणाली का भी प्रायः उपयोग किया जाता है।

थाई वर्णमाला प्राचीन खमेर वर्णमाला (थाई : อักขระเขมร, अक्खर खमेर) से निकली है जो ब्राह्मी लिपि की दक्षिणी शाखा की एक लिपि है। इसे वट्टेलुट्टु या पल्लव लिपि भी कहते हैं। परम्परा के अनुसार थाई वर्णमाला १२८३ ई में महाराज रामगंहैंङ के द्वारा सृजित हुई थी।



