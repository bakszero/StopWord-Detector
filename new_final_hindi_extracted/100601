टुन टुन

टुन टुन (11 जुलाई 1923 – 24 नवम्बर 2003) एक भारतीय पार्श्वगायिका और हास्य अभिनेत्री थीं। इनका असली नाम उमा देवी खत्री था। इन्हें अक्सर हिन्दी सिनेमा की पहली हास्य अभिनेत्री भी कहा जाता है। ये फिल्मों में उमादेवी के नाम से गाती थीं।

उमा देवी खत्री, का जन्म उत्तर प्रदेश के एक ग्रामीण पंजाबी परिवार में हुआ था। इनके माता पिता की मृत्यु इनके बचपन में ही हो गयी थी और इन्हे इनके चाचा ने पाला था। 13 वर्ष की आयु में ये घर से भाग कर मुंबई आ गयी थीं और यह मुंबई में सीधे संगीत निर्देशक नौशाद अली के पास गयी थी। इन्होने नौशाद अली से कहा था कि वो गा सकती हैं और अगर उन्होने उन्हें काम नहीं दिया तो वो सागर मे डूब कर जान दे देंगी। नौशाद ने इन्हें सुना और उसी समय इन्हें काम दे दिया। 
अपने फिल्मी कैरियर के दौरान इन्होने लगभग 198 फिल्मों और उस समय के लगभग सभी प्रमुख हास्य अभिनेताओं जैसे कि भगवान दादा, आग़ा, सुन्दर, मुकरी, धूमल और जॉनी वॉकर के साथ काम किया। इनकी आखरी फिल्म 1990 मे प्रदशित होने वाली हिन्दी फिल्म 'कसम धंधे की' थी।
