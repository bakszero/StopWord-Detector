फिल्लौरी (फ़िल्म)

फिल्लौरी एक हिंदी रोमांटिक कॉमेडी फ़िल्म है जिसका निर्देशन अन्शाई लाल ने किया है और निर्माण अनुष्का शर्मा और कर्नेश शर्मा ने फॉक्स स्टार स्टूडियोज़ और क्लीन स्लेट फ़िल्म्स के बैनर तले किया है। फ़िल्म में अनुष्का शर्मा, दिलजीत दोसांझ और सूरज शर्मा मुख्य भूमिका में हैं। इसमें अनुष्का शर्मा एक भूत का किरदार निभा रही हैं। फ़िल्म २४ मार्च २०१७ को सिनेमाघरों में प्रदर्शित हुई। 


यह फ़िल्म फिल्लौर, (पंजाब) की एक प्रेम कहानी है। एक पंजाबी अनिवासी भारतीय लड़का कानन अपने बचपन के प्यार से शादी करने भारत लौटता है। पर संयोग से उसकी जन्म-कुण्डली से पता चलता है कि वो मांगलिक है और उसे अनु से शादी करने से पहले एक पेड़ से शादी करनी पड़ेगी ताकि उसके गृहस्थ जीवन में कोई व्यवधान ना आये। अनिच्छा से वो पेड़ से शादी कर लेता है पर बाद में वो ये देखकर हैरान हो जाता है कि कोई चमत्कारिक चीज़ उसका पीछा कर रही है। बाद में पता चलता है कि वो एक दयालु प्रेतात्मा शशि है। फ़िल्म में शशि की एक मार्मिक प्रेम कहानी भी जो अधूरी रह जाती है। शशि की अधूरी प्रेम कहानी का राज़ ही फ़िल्म की कहानी है। 

फ़िल्म के संगीतकार शाश्वत सचदेव और जसलीन रॉयल हैं और गीतकार अनविता दत्त है। समीर उद्दीन ने फ़िल्म का पार्श्व संगीत बनाया है। फ़िल्म के संगीत वितरण अधिकार टी-सीरीज़ के पास हैं। प्रथम गाना "दम दम" १६ फरवरी २०१७ को रिलीज़ हुआ था। फ़िल्म की सम्पूर्ण एल्बम ६ मार्च २०१७ को रिलीज़ हुई।
