द ब्रदरहुड वृत्त चित्र

द ब्रदरहुड आने वाली एक भारतीय डॉक्यूमेंट्री फिल्म है। यह डॉक्यूमेंट्री फिल्म 28 सितंबर 2015 की रात उत्तर प्रदेश के गौतमबुद्ध नगर जिले में दादरी क्षेत्र के बहुचर्चित बिसाहड़ा कांड पर आधारित है। फिल्म का निर्देशन दैनिक हिन्दुस्तान समाचार पत्र के मुख्य उप सम्पादक पंकज पाराशर ने किया है। निर्माण में ग्रेटर नोएडा प्रेस क्लब ने सहयोग दिया है। द ब्रदरहुड के निर्माण का उद्देश्य इस क्षेत्र की सामुदायिक समरसता को उद्घाटित करना है।

द ब्रदरहुड डॉक्यूमेंट्री फिल्म दादरी के बिसाहड़ा कांड से प्रारंभ होती है। जिसमें 28 सितंबर 2015 की रात्रि में गौ हत्या के आरोप में अखलाक नामक व्यक्ति की पीटकर भीड़ ने हत्या कर दी थी। यह शर्मनाक घटना इस क्षेत्र की वास्तविकता नहीं है। अपितु यहां हिन्दू और मुसलमानों के बीच संबंध अद्वितीय हैं। डॉक्यूमेंट्री में पश्चिमी उत्तर प्रदेश से सम्बंधित महत्वपूर्ण घटनाओं का उल्लेख है। जिनमें सबसे पहले जैसलमेर से भाटी गोत्र के राजा त्रिलोक सिंह का ग्रेटर नोएडा आगमन और तत्पश्चात मुगलकाल में उनके वंशजों का इस्लाम धर्म ग्रहण करना महत्वपूर्ण हैं।

डॉक्यूमेंट्री फिल्म के केंद्र में गौतमबुद्ध नगर जिले का ग्राम घोड़ी बछेड़ा और बुलंदशहर जिले का तिल बेगमपुर ग्राम है। घोड़ी बछेड़ा हिन्दू भाटी ठाकुरों की बाहुल्यता वाला ग्राम है एवं तिलबेगमपुर में मुसलमान भाटी ठाकुर हैं। वृत्तचित्र में प्रदर्शित किया गया है कि घोड़ी बछेड़ा ग्राम के हिन्दू भाटी तिल बेगमपुर ग्राम के मुसलमानों को अपना बड़ा भाई मानते हैं। इसका अर्थ है कि एक हिन्दू ग्राम का बड़ा भाई मुसलमान ग्राम है।

वृत्तचित्र में 1857 का प्रथम भारतीय स्वतंत्रता संग्राम और भारतीय स्वतन्त्रता आन्दोलन की विभिन्न घटनाओं को दर्शाया गया है। वर्ष 1947 में स्वतंत्रता मिली देश का विभाजन हुआ। पूरे देश से मुसलमान पाकिस्तान गए लेकिन भाटी ठाकुरों ने अपने क्षेत्र से किसी मुसलमान परिवार को पाकिस्तान नहीं जाने दिया। 

हाल में संपन्न हुए उत्तर प्रदेश विधानसभा चुनाव, 2017 में भी यहां हिन्दू और मुसलमानों के बीच एकता देखने को मिली। पूरे उत्तर प्रदेश में हिन्दू और मुसलमान वोटर विभाजित हुए थे। गौतमबुद्ध नगर जिले की जेवर विधानसभा सीट पर हिन्दू और मुसलमान वोटरों ने एक होकर मतदान किया। जिसकी वजह से जेवर सीट से पहली बार भाटी गौत्र के ठाकुर उम्मीदवार धीरेंद्र सिंह को विजय मिली है।

द ब्रदरहुड में इतिहासकार श्यामवीर सिंह भाटी, डा.रघुवीर सिंह भाटी, जैसलमेर, दादरी, घोड़ी बछेड़ा और तिल बेगमपुर के भाटी शासकों के वंशजों के साक्षात्कार हैं। जेवर विधायक ठाकुर धीरेंद्र सिंह और गौतमबुद्ध नगर जिले के पूर्व जिलाधिकारी एनपी सिंह ने अपने संदेश दिए हैं।

द ब्रदरहुड का शीर्षक गीत रघुपति राघव राजा राम है। जिसमें राष्ट्रपिता महात्मा गांधी द्वारा रुपांतरित इस गीत के बोल लिए हैं। फिल्म में यह गीत गायक और रैपर वीआईपी ने गाया है।

फिल्म का ट्रेलर 16 मई 2017 को यू ट्यूब पर जारी कर दिया गया है। फिल्म का तकनीकी पूर्वावलोकन ग्रेटर नोएडा के बिरला इंस्टीट्यूट ऑफ मैनेजमेंट टेक्नोलॉजी में 24 अप्रैल 2017 को किया जा चुका है। फिल्म केंद्रीय फिल्म प्रमाणन बोर्ड से प्रमाण प्राप्त करने की प्रक्रिया के अधीन है।
