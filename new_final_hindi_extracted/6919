हारबिन

हारबिन () जनवादी गणराज्य चीन के सुदूर पूर्वोत्तरी भाग में स्थित हेइलोंगजियांग प्रांत की राजधानी और सबसे बड़ा शहर है। यह चीन की प्रशासन प्रणाली के अनुसार एक उपप्रांतीय शहर (प्रीफ़ेक्चर, दिजी) का दर्जा रखता है और चीन का दसवा सब से बड़ी आबादी वाला शहर है। सन् २०१० की जनगणना में इसकी कुल आबादी १,०६,३५,९७१ थी जिनमें से ५८,७८,९३९ इसके २६,०४,९३० शहरी इलाक़ों में रह रहे थे। हारबिन पूर्वोत्तरी चीन का सांस्कृतिक, राजनैतिक, आर्थिक और संचार केंद्र है। यह अपनी कड़ी सर्दियों के लिए जाना जाता है और इसे बहुत से लोग 'बर्फ़ीले शहर' की उपाधि देते हैं। रूस की नज़दीकी के कारण इस शहर की इमारतों और संस्कृति पर रूसी प्रभाव नज़र आता है।

ऐतिहासिक रूप से यह मान्छु लोगों का क्षेत्र है हालांकि यहाँ हान चीनी बड़ी तादाद में आकर बसने से अब मान्छु एक अल्पसंख्यक समुदाय बनकर रह गए हैं। मान्छु भाषा में 'हारबिन' शब्द का मतलब 'मछली पकड़ने वाले जाल सुखाने की जगह' है।

हारबिन हेइलोंगजियांग प्रांत के दक्षिणी भाग में सोंगहुआ नदी के किनारे स्थित है। यहाँ गर्मियाँ कम देर की होती हैं और तापमान ३९.२ °सेंटीग्रेड तक जा चुका है जबकि सर्दियाँ लम्बी होती हैं और उनमें तापमान −४१.४ °सेंटीग्रेड तक देखा गया है। सभी बड़े चीनी शहरों में हारबिन सबसे ठंडा है।

हारबिन में रूसी प्रभाव बहुत गहरा है। जब मास्को से साइबेरिया में व्लादिवोस्तोक तक का ट्रांस-साइबेरियाई रेलमार्ग तैयार किया गया था तो इसकी एक पटरी हारबिन से गुज़रती थी। यहाँ रूसी साम्राज्य में रूसियों और यहूदियों को बसने का प्रोत्साहन दिया। इस से यहाँ गिरजे और अन्य इमारतें यूरोपी अंदाज़ में बनी हुई मिलती हैं, जिस से कभी-कभी इस शहर को 'चीन का पैरिस' बुलाया जाता है। यहाँ 'दा-लिए-बा' (大列巴) नाम की एक विशेष प्रकार की डबल रोटी मिलती है, जो शब्द डबल रोटी के लिए रूसी भाषा के 'ख़्लेब' (хлеб) शब्द का बिगड़ा रूप है। अत्यंत सर्दी के कारण जाड़ों में यहाँ बर्फ़ की बनी चीज़ें खुली हवा में हफ़्तों-महीनों सलामत रहती हैं। सन् १९८५ से हारबिन में 'अंतर्राष्ट्रीय बर्फ़ शिल्पकला त्यौहार' मनाया जाता है जिसमें कलाकार सख़्त बर्फ़ से मूर्तियाँ और अन्य वस्तुएँ तराशकर रंग-बिरंगी रोशनियों के साथ प्रदर्शित करते हैं।

