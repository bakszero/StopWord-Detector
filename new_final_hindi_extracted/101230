परवान प्रान्त

परवान () अफ़्ग़ानिस्तान का एक प्रांत है जो उस देश के पूर्व में स्थित है। इस प्रान्त का क्षेत्रफल ५,९७४ वर्ग किमी है और इसकी आबादी सन् २००९ में लगभग ५.६ लाख अनुमानित की गई थी। इस प्रान्त की राजधानी चारीकार () शहर है। यहाँ के ज़्यादातर लोग फ़ारसी बोलने वाले ताजिक लोग हैं, हालाँकि यहाँ पश्तून समुदाय के लोग भी रहते हैं।

कहा जाता है कि परवान में पहली बस्तियाँ सिकंदर महान ने अपने आक्रमण और क़ब्ज़े के बाद बनाई थीं। ७९२ ईसवी में अरबों ने यहाँ क़ब्ज़ा कर लिया। १२२१ में यहाँ मंगोल हमलावरों और ख़्वारज़्मी साम्राज्य में युद्ध हुआ जिसमें मंगोलों को पराजय का सामना करना पड़ा। १८४० में भारत से आये ब्रिटिश राज के अंग्रेज़ों ने भी यहाँ प्रथम आंग्ल-अफ़ग़ान युद्ध के दौरान लड़ाई की और हार गए। यहाँ से बहुत लोग ईरान में मजदूर बनकर गए हैं और उनके भेजे गए पैसे से यहाँ की आर्थव्यवस्था लाभ उठाती है।

