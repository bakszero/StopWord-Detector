लिद्दर नदी

लिद्दर नदी भारत के जम्मू व कश्मीर राज्य की कश्मीर घाटी में बहने वाली एक ७३ किमी लम्बी नदी है। सिन्द नदी के बाद यह झेलम नदी की दूसरी सबसे बड़ी उपनदी है।

लिद्दर नदी गान्दरबल ज़िले में सोनमर्ग शहर से २ किमी दक्षिण में स्थित कोलाहोइ हिमानी से ४६५३ मीटर की ऊँचाई पर शुरू होती है। यहाँ से यह एक पहाड़ी मैदान (या मर्ग) से गुज़रती है जिसका नाम लिद्दरवाट है। इसी से इस नदी का नाम पड़ा है। यहाँ से यह सनोबर (फ़र वृक्ष) से ढकी पहाड़ियों से निकलती है। आरू नामक प्रसिद्ध पर्यटन स्थल इसी के किनारे बसा हुआ है। यहाँ से ३० किमी दूर यह पहलगाम पहुँचती है जहाँ इसका संगम शेषनाग झील से आ रही पूर्वी लिद्दर धारा से होता है। यहाँ से पश्चिम चलकर यह अनंतनाग ज़िले के गुरनार ख़ानाबल गाँव में झेलम में मिल जाती है।

लिद्दर नदी का पानी स्वच्छ और किशनगंगा नदी के पानी जैसा नीला दिखता है। इसमें से कई सिंचाई की नहरे निकाली जाती हैं जिनमें से शाह कोल नहर सबसे जानी-मानी है। नदी में ट्राउट जैसी कई मछलियाँ हैं।

