नाएप्यीडॉ

नाएप्यीडॉ (बर्मी: နေပြည်တော် अंग्रेजी Naypyidaw) म्यान्मार की नयी राजधानी है। नाएप्यीडॉ का अर्थ "राजसी नगर" होता है। इसका एक अनुवाद "राजाओ का घर" भी है। ६ नवम्बर २००५ को नाएप्यीडॉ को बर्मा की प्रशासनिक राजधानी घोषित किया गया। राजधानी का नाम २७ मार्च २००६ को म्यान्मार के सशस्त्र बल दिवस के दिन घोषित किया गया। यह नगर बर्मा की पुरानी राजधानी यांगून से उत्तर मे लगभग ३०० किलोमीटर की दूरी पर स्थित है। यह यांगून और माण्डले के बाद म्यान्मार का तीसरा सबसे ज्यादा आबादी वाला शहर है। सन २००९ में यहाँ की आबादी लगभग ९,२५,००० थी।
नाएप्यीडॉ का इतिहास संक्षिप्त है। इसका निर्माण २००२ में प्यिनमाना नामक जगह से 3 कि॰मी॰ दूर झाड़ियों से युक्त जगह में शुरू हुआ। इस शहर के निर्माण के लिए म्यान्मार की सैन्य सरकार ने कम से कम २५ निर्माण कंपनियों की सेवाएँ, लीं। ६ नवम्बर २००५ को सैन्य सरकार ने सरकारी मंत्रालयों को यांगून से नाएप्यीडॉ स्थानांतरित करना शुरू कर दिया। सैन्य मुख्यालय को अन्य सरकारी मंत्रालयों से अलग परिसर में बनाया गया, जहाँ नागरिकों के प्रवेश में प्रतिबन्ध है। दुकानदारों को भी सरकारी मंत्रालयों के पास स्थित व्यावसायिक क्षेत्र तक सीमित रखा गया।
