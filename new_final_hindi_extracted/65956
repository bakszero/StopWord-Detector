किम्बरली

किम्बरली दक्षिण अफ़्रीका के उत्तरी केप प्रान्त की राजधानी है। यह वाल नदी और आरेंज नदी के संगमस्थल से ११० किमी पूर्व में स्थित है। किम्बरली ऐतिहासिक रूप से हीरे के खनन के लिये प्रसिद्ध है। सन् १८६६ यहाँ हीरे मिलने के बाद इस नगर का विकास तेज़ी से हुआ। १८८१ में यहाँ दक्षिण अफ़्रीका का पहला शेयर बाज़ार खोला गया और १८८२ में यह विश्व के दक्षिणी गोलार्ध का सड़को पर विद्युत प्रकाश लगाने वाला पहला शहर बन गया।

१८६६ में किम्बरली के समीप नदी के किनारे एक हीरा पाया गया, और फिर कुछ समय बाद यहाँ के एक कोल्सबर्ग कोप्ये (Colesberg Kopje) नामक टीले पर कई हीरे मिले। यह ख़बर तेज़ी से फैली और हज़ारों लोग अपना भाग्य आज़माने कुदालों और फावड़ों के साथ टीले पर टूट पड़े। हीरे निकलते रहे और देखते-ही-देखते पहले तो टीला ध्वस्त हो गया और फिर वहाँ एक गड्ढा बनने लगा। यह गड्ढा औपचारिक रूप से 'किम्बरली खान' (Kimberley Mine) और अनौपचारिक रूप से 'बड़ा गड्ढा' (Big Hole) कहलाने लगा। १८७१ से १९१४ तक यहाँ से २,७२२ किलोग्राम हीरे निकाले जा चुके थे। गड्ढा लगभग २४० मीटर गहरा बन चुका था लेकिन उसमें मलबा भरने से २१५ मीटर हो गया। समय के साथ इसमें ४० मीटर (१३० फ़ुट) पानी भर जाने से अब पानी के ऊपर यह १७५ मीटर दिखता है। यह बिना मशीनों के खोदा गया विश्व का पहला या दूसरा सबसे गहरा गड्ढा है।


