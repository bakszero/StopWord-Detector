पतंजलि फूड एवं हर्बल पार्क

पतंजलि फूड एवं हर्बल पार्क पतंजलि योगपीठ ट्रस्ट की इकाई है जिसके माध्यम से स्वदेशी वस्तुओं के निर्माण और स्वदेशी की विचारधारा पर कार्य होता है। 
हरिद्वार में स्थित 'पदार्था' नामक गांव में 'पतंजलि फूड एंव हर्बल पार्क लिमिटेड' में आवश्यक घरेलू वस्तुओं से लेकर आयुर्वेदिक औषधियों तक का निर्माण होता है। इसकी कई इकाइयां देश की किसी भी बड़ी कंपनी की इकाइयों से बड़ी हैं। 

इस पार्क का उद्देश्य लोगों को शुद्ध और स्वास्थ्यवर्धक उत्पाद उपलब्ध कराना और स्वदेशी का विकल्प देना है। इस पार्क का एक मुख्य उद्देश्य कृषि क्रान्ति भी है। 500 करोड़ रुपए की लागत वाली इस इकाई के लिए कच्‍चा माल पतंजलि की जैविक खेती विधि से ही प्राप्‍त होता है, रामदेव ने इसके लिए कुछ गांवों में किसानों को जैविक तरीके से खेती करने की प्रणाली सिखाने का कार्य किया है। 15000 से अधिक लोग प्रत्‍यक्ष-अप्रत्‍यक्ष तौर पर इस उत्‍पादन इकाई से रोजगार प्राप्‍त कर रहे हैं। भारत सरकार के खाद्य प्रसंस्करण उद्योग मंत्रालय के सहयोग से कार्य प्रगति पर है।

पतंजलि फूड एवं हर्बल पार्क से कई तरह के विवाद भी जुड़े रहे हैं। हाल ही में स्थानीय ट्रक ऑपरेटर्स एसोसिएशन के पदाधिकारियों और पार्क के सुरक्षाकर्मियों के बीच हिंसक संघर्ष भी हुआ था। मामले के संबंध में पूछताछ के लिए पुलिस ने बाबा रामदेव के भाई रामभरत सहित दो व्यक्तियों को हिरासत में भी लिया था। इसी हिंसक झड़प के कारण पतंजलि फूड एवं हर्बल पार्क की सुरक्षा अब केंद्रीय औद्योगिक सुरक्षा बल (सीआईएसएफ) के हवाले कर दी गई है। 

भारत के अलावा विदेशों में भी ऐसे पार्क का निर्माण करने की योजना है। इस कड़ी में पहले नेपाल में ऐसे पार्क निर्माण के बारे में रामदेव के सहयोगी बालकृष्ण ने कहा है कि इसके लिए नेपाल सरकार जमीन उपलब्ध कराएगी। बाबा रामदेव ने अपने सहयोगी आचार्य बालकृष्ण के साथ मिलकर एक दशक पहले फूड एवं हर्बल पार्क की नींव रखी थी। पतंजलि उत्पाद की मांग बढ़ाने और विदेशी कंपनियों को शिकस्त देने के लिए हाल ही में बाबा रामदेव ने हरिद्वार स्थित अपने फूड एवं हर्बल पार्क के सामने एक नया आउटलेट काउंटर खोला है, जिसमें स्थानीय लोगों के साथ-साथ देश-विदेश से आने वाले लोगों को भी दस फीसदी तक छूट दी जाएगी।
झारखंड के मुख्यमंत्री रघुवर दास ने यह घोषणा की है, राज्य में जल्द ही तीन मेगा फूड हर्बल पार्क खोले जाएंगे। इन मेगा फूड पार्क के जरिये किसानों को उत्पाद का बेहतर दाम दिलाकर उनके जीवन स्तर को बेहतर बनाना होगा। हाल ही में केंद्रीय खाद्य प्रसंस्‍करण उद्योग मंत्री श्रीमती हरसिमरत कौर बादल ने रांची जिले के गेटलसूद गांव में इस पार्क का उद्घाटन किया। इसी क्रम को आगे बढ़ाते हुए पंजाब के लुधियाना में भी पतंजलि फूड एंड हर्बल पार्क खोलने की तैयारी में हैं। उतराखंड की तर्ज पर ही बाबा रामदेव अब उत्तर प्रदेश में भी पतंजलि योगपीठ, आचार्यकुलम, मेगा फूड पार्क बनाएँगे। 

बाबा रामदेव धीरे-धीरे पूरे भारत में पतंजलि फूड हर्बल पार्क कई इकाइयां स्थापित करने के लिए अग्रसर है। महाराष्ट्र सरकार ने हाल ही में बाबा रामदेव को पतंजलि फूड पार्क स्थापति करने के लिए 200 एकड़ जमीन आवंटित करने पर सहमति दी है। महाराष्ट्र सरकार ने अहम फैसला लेते हुए बाबा रामदेव को तीन अलग-अलग जगह पर 600 एकड़ जमीन देने का निर्णय किया है। और आगे बाबाजी की योजना है की राजस्थान के सरदारशहर कस्बे में प्लांट लगाना है


