राष्ट्रीय आन्दोलन फ्रंट

राष्ट्रीय आन्दोलन फ्रंट (English : National Movement Front) की स्थापना 15 अगस्त 2015 को भारत के प्रतिष्ठित जवाहरलाल नेहरु विश्वविद्यालय, नई दिल्ली में हुई है। इस संगठन का उद्देश्य भारतीय स्वतंत्रता संग्राम को सही परिप्रेक्ष्य में समझकर उसके मूल्यों का हरसंभव तरीके से प्रचार-प्रसार करना तथा मानवमात्र की सेवा करना है। फ्रंट का मानना है कि अपने सारे वैचारिक मतभेदों के बावजूद स्वतंत्रता संग्राम के सभी नायक कुछ सामान्य बातों पर एकमत थे। यह सामान्य आधार ही आज़ादी की लड़ाई की सबसे बड़ी विरासत है, जिसकी रक्षा करना हर भारतीय का कर्त्तव्य है| चूँकि भारतीय राष्ट्र का आधार उसकी उपनिवेशवाद-विरोधी लड़ाई है, इसलिए समकालीन समस्याओं के समाधान हेतु हमें अपनी जड़ों को सींचना और मजबूत करना होगा। 

राष्ट्रीय आन्दोलन फ्रंट का मुख्य उद्देश्य सेवा तथा रचनात्मक कार्यों के माध्यम से स्वाधीनता संग्राम के मूल्यों को सामाजिक चेतना के रूप में स्थापित करना है। फ्रंट लोगों में समाज, देश और देशवासियों के प्रति जिम्मेदारी का भाव भरना चाहता है। इस संगठन का नारा है "देश है तो हम हैं, देश नहीं तो हम कहाँ" यानी प्रत्येक नागरिक का अस्तित्व उसके देश के अस्तित्व से नाभिनालबद्ध है। संगठन का एक अन्य नारा है "साझा संघर्ष, साझी विरासत" इसका अर्थ है कि उस आन्दोलन की बहुत सी धाराएँ थीं, जिनमें से कुछेक को छोड़कर उनका उद्देश्य स्वतंत्र-गणतंत्र राष्ट्र का निर्माण करना था। फ्रंट मानता है कि मतभेदों के बरअक्स सहमतियों पर जोर देकर खुद को आज़ादी की लड़ाई से जुडी प्रत्येक विचारधारा और व्यक्तित्व के वारिस मानते हुए अपने हृदय में सबके लिए बराबर सम्मान रखते हुए काम करना है।  फ्रंट का निष्कर्ष है कि भारत के स्वतंत्रता संग्राम के तीन पवित्र मूल्य हैं- (क) ऐसे लोकतंत्र की स्थापना, जहाँ देश का प्रत्येक नागरिक बराबर है, (ख) धर्म, जाति, नस्ल, क्षेत्र और लिंग के भेद से ऊपर उठकर स्वंय को भारतीय मानना और (ग) देश के दु:खी लोगों की सेवा करना और उनके जीवन को गरिमामय बनाना| यदि देश का प्रत्येक नागरिक इस भाव को समझकर एकजुट होकर समाज के निर्माण में योगदान दे तो सेनानियों का त्याग, संघर्ष और बलिदान सार्थक होगा। 

__सूचीबद्ध__