सत्या 2

सत्या २ राम गोपाल वर्मा द्वारा निर्देशित फ़िल्म सत्या (1998) की उत्तरकृति फ़िल्म है। फ़िल्म को एक साथ दो भारतीय भाषाओं हिन्दी और तेलुगू में जारी किया गया। फ़िल्म का निर्देशन राम गोपाल वर्मा ने किया है और निर्माता सैनी एस जोहरी हैं। फ़िल्म अभिनेता पुनीत सिंह रतन (हिन्दी), शर्वानन्द (तेलुगू), अनायिका सोती, आराधना गुप्ता और महेश टाकुर प्रमुख भूमिका में हैं। फ़िल्म में आप्रवासी सत्या की कहानी को दिखाया जाता है जो मुम्बई में मुम्बई अण्डरवर्ल्ड को पुनःनिर्मित करने के उद्देश्य से आता है। 
फ़िल्म की कहानी सत्या (पुनीत सिंह) के इर्द-गिर्द घुमती है जो मुम्बई इस इरादे के साथ आता है कि हिन्दुस्तान में मुम्बई के अण्डरवर्ल्ड़ को पुनःस्थापित करके उसे संगठित और नियमबद्ध तरिके से चलाया जाये। मुम्बई में वह अपने बचपन के दोस्त नारा के साथ रुकता है और उसके जरिए उसे बिल्डर पवन लहोटी की कंपनी में नौकरी मिल जाती है। पवन के जरिए वह पूर्व गैंगस्टर आर.के. और दूसरे बिल्डर संघी के संपर्क में आता है। आरके और संघी की आपसी रंजिश के कारण एसीपी भारती दोनों के पीछे पड़ता है। तब आरके सत्या की मदद से संघी और एसीपी को ठिकाने लगाने का प्लान बनाता है। योजना को अंजाम देने के बदले सत्या को 25 लाख रुपए इनाम में मिलते हैं। उन पैसों से फ्लैट खरीदकर अपनी पत्नी चित्रा और मां को भी मुम्बई बुला लेता है। परिवार और सत्या का दोस्त नारा, सत्या की हकीकत से अंजान है और जब हकीकत परतदरपरत खुलती है।
फ़िल्म के एक रूमानी गाने की शूटिंग जून २०१३ में कश्मीर में की गई। केन्द्रीय फ़िल्म प्रमाणन बोर्ड ने फ़िल्म को इसके तीन दृश्यों के लिए 'व/A' प्रामण पत्र दिया। 'सत्या 2' की निर्माण लागत ₹15 करोड़ है।

फ़िल्म में नितिन रायकवाड़, संजीव-दर्शन, कार्य अरोड़ा और श्री डी द्वारा रचित ९ गीत हैं तथा गीत मोईद एल्हाम, नितिन रायकवाड़, कुमार, सोनी रावान और श्री डी के हैं जिन्हें 15 अक्टूबर 2013 को जारी किया गया।

बॉलीवुड हंगामा पर तरण आदर्श ने फ़िल्म को रेटिंग देते हुए लिखा है कि सत्या २ में एक सर्वोत्कृष्ट गैंगस्टर फिल्म बनाने के तत्व उपस्थित हैं। टाइम्स ऑफ़ इण्डिया की मधुरीता मुखर्जी ने फ़िल्म को सितारे दिये हैं। बीबीसी हिन्दी पर कोमल नाहटा ने फ़िल्म को 1/2 रेटिंग देते हुए लिखा है - "इस फ़िल्म को ‘सत्या’ नहीं बल्कि ‘सत्यानाश’ कहना ज़्यादा ठीक होगा।"

