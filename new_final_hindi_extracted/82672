रावण—एक अपराजित योद्धा

यह किताब रावण की जिंदगी से जुड़ी घटनाओं पर आधारित है। जिसे शैलेंद्र तिवारी ने लिखा है। शैलेंद्र तिवारी पेशेवर पत्रकार हैं और ब्लॉगर भी हैं। यह किताब 27 जून तक बाजार में आ रही है। किताब में रावण से जुड़े कई ऐसे पहलुओं को उजागर किया गया है, जो अभी तक सभी के सामने नहीं आए हैं।

रावण एक अपराजित योद्धा, किताब का प्रकाशन भोपाल के प्रकाशन समूह इंद्रा पब्लिकेशन ने किया है। इस किताब में रावण के युवा काल से लेकर राम से ​बैर और उसके बाद के कई घटनाक्रमों को शामिल किया है। किताब दो हिस्से में आ रही है। पहला हिस्सा रिलीज हो रहा है, जिसमें रावण के तमाम पहलुओं को शामिल किया गया है। जबकि दूसरा हिस्सा कुछ समय बाद रिलीज किया जाएगा, जिसमें राम और रावण के युद्य को शामिल किया गया है। इसमें कई ऐसे खुलासे हैं जो सामान्य तौर पर लोगों को मालूम नहीं हैं।

ज्ञान हमेशा अहंकार लेकर आता है। बल के साथ क्रोध आता है। सत्ता और वैभव के साथ यह क्रोध और अहंकार कई गुना वेग से बढ़ता है। इनसे बचकर जो निकल गया, वह राम को पाने में और इस प्रकृति को पाने में सफल हो गया। बाबा तुलसी ने अपने राम की कल्पना की। उनके जीवन-दर्शन को दिखाया। बाबा तुलसी ने प्रकृति और जीवन के मूल को बहुत ही बारीकी से उकेरा। लेकिन यह मेरा रावण है, यह मेरी कल्पना है। आखिर साहित्य इसी बात की तो आजादी देता है। अपने हिसाब से देखने और उसे सोचने की। जिसे पराजित मानकर इतिहास के नेपत्थ्य में छोड़ दिया गया, क्या वाकई वह योद्धा पराजित था? या फिर संघर्षों से जूझकर वह सब कुछ पाने में सफल हो गया, जिसकी कल्पना उसने की थी। जीवन से लेकर प्रकृति तक सब उसने अपने हिसाब से स्वीकार किया, फिर ऐसे में उसे पराजित कैसे मान लिया जाए? तो क्या वह राम से युद्ध हारकर भी जीत गया? यह सवाल है, इसी सवाल के चारों ओर है मेरा रावण। जीवन जब परिस्थितियों के बीच फंसकर फैसले लेता है तो वह सही होंगे या गलत कोई नहीं जानता। फैसले वक्त के साथ सही और गलत साबित होते जाते हैं। हमने भी रावण के जीवन के करीब जाकर उसके कई फैसलों को उसके तरीके से जानने और सोचने की कोशिश की है।

लेखक, पत्रकार और समालोचक, जब इन रंगों को मिलाकर कोई आकृति बनती है तो वह हैं शैंलेेंद्र तिवारी। जीवन में उल्लास-उमंग और जोश के साथ अपने लेखन का आनंद लेना ही इनकी पहचान है। हर मुद्दे पर अपनी साफगोई से राय जाहिर करना कहीं न कहीं इन्हें दूसरों से अलग खड़ा करता है। इनकी यही खासियत इन्हें इनके दोस्तों के बीच में अलग खड़ा करती है।

मूल रूप से उत्तर प्रदेश के इटावा में जन्मे और झांसी में पढ़े शैलेंद्र तिवारी जीवन के कई सोपान तय करने के लिए आगे बढ़ रहे हैं। भूगर्भ विज्ञान में स्नातक और जीवन में पत्रकारिता का करियर वाकई में यह अलहदा है। लेकिन इसके संयोग को ही जी रहे हैं। आपने अपने पत्रकारिता के करियर की शुरुआत 2002 में स्वदेश अखबार के साथ की थी। उससे आगे बढ़कर नवभारत, नई दुनिया और फिर आज 11 साल से पत्रिका समूह के साथ हैं। कई शहरों में घूमकर करियर के दशा और दिशा तय कर रहे हैं। झांसी, जयपुर, ग्वालियर, इंदौर और फिर वर्तमान में भोपाल। जीवन में हर शहर के रंग को समाहित किए हुए हैं। एक अपराजित योद्धा रावण में भी इनका जोश और उल्लास शामिल है।

www.shailendratiwari.com
