ओस्त्रोग

ओस्त्रोग या ऑस्त्रोग​ () रूसी भाषा में एक छोटे क़िले के लिए शब्द है, जो अक्सर लकड़ी के बने होते हैं और जिनमें सैनिक अस्थाई रूप से रहते हैं। ओस्त्रोगों के घेरे अक्सर पेड़ों के तनों को काटकर और तराशकर उनकी ४-६ मीटर ऊँची दीवार के रूप में होते थे। इसी वजह से इनका नाम रूसी भाषा के 'स्त्रोगात' () शब्द से आया है जिसका मतलब 'लकड़ी छीलना' होता है। ओस्त्रोगों के विपरीत रूस में पत्थर के बने बड़े क़िलों को 'क्रेमलिन' () कहा जाता है।

ओस्त्रोग अक्सर ऐसे दूर-दराज़ इलाक़ों में सैनिक कार्यवाइयों में सहायता के लिए बनाए जाते थे जहाँ पत्थर के क़िले बनाने के साधन नहीं थे। १७वीं शताब्दी में जब रूसी साम्राज्य के साइबेरिया पर क़ब्ज़ा करना शुरू किया तो वहाँ बहुत से ओस्त्रोग बनाए गए। आगे चलकर रूस में अपराधियों को दंड देने के लिए उन्हें साइबेरिया भेजा जाने लगा जहाँ उन्हें ओस्त्रोगों में रखा जाता था। इस से रूसी भाषा में १८वीं सदी के बाद से 'ओस्त्रोग' शब्द का एक अतिरिक्त अर्थ 'जेल' या 'कारावास' भी बन गया है।

