चुआड़ विद्रोह

चुआड़ विद्रोह, अठारहवीं सदी के उत्तरार्द्ध में, बंगाल के तत्कालीन मिदनापुर जिले के उत्तरी और उत्तरी-पश्चिमी भाग और आसपास के, बाँकुरा और मानभूम के इलाकों में स्थानीय आदिवासियों द्वारा ब्रिटिश सत्ता के विरुद्ध किया गया विद्रोह था। यह वस्तुतः कई विद्रोहों कि शृंखला के रूप में था जिसे दो भागों में बाँटा जाता है: प्रथम चुआड़ विद्रोह (1765), और द्वितीय चुआड़ विद्रोह (1783-1800)।

1765 ईसवी में दिल्ली के बादशाह, शाह आलम ने बंगाल, बिहार, और उड़ीसा की दीवानी ईस्ट इंडिया कंपनी को दी थी। इसके बाद ब्रिटिश सत्ता द्वारा कर वसूली के नए तरीके लागू करने और स्थानीय व्यवस्था के छिन्न-भिन्न हो जाने के परिणामस्वरूप इस विद्रोह का सूत्रपात हुआ।

स्थानीय आदिवासी लोगों को उत्पाती या लुटेरा के अर्थ में सामूहिक रूप से ब्रिटिशों द्वारा चुआड़ कह कर बुलाया गया। हाल के कुछ आंदोलनों में इसे आपत्तिजनक मानते हुए इस घटना को चुआड़ विद्रोह के बजाय जंगल महाल स्वतंत्रता आन्दोलन के नाम से बुलाये जाने का प्रस्ताव भी किया गया है।

चुआड़ अथवा चुहाड़ का शाब्दिक अर्थ लुटेरा अथवा उत्पाती होता है। तत्कालीन ब्रिटिश अधिकारियों और इतिहासकारों ने बंगाल के मिदनापुर और आसपास के इलाकों में रहने वाले स्थानीय आदिवासियों को सामूहिक रूप से यह संज्ञा दी है। "चुआड़" (या "पाइक") कहे जाने वाले इन लोगों में मुख्यतः निचली जाति के हिन्दू थे जैसे कि, "लायक" या "नायक", "खैरा", "माँझी", "लोढ़ा", "भर", "भूमिज", "खरवार", "बेड़िया", "बागड़ी" इत्यादि। इस इलाके की जंगली और पथरीली भूमि वाले क्षेत्रों को "जंगल महाल" के नाम से जाना गया और इस "जंगल महाल" में निवास करने वाले ये आदिवासी लोग स्थाई रूप से भूकर व्यवस्था से नहीं बंधे थे बल्कि स्थानीय जमींदारों को कर देते थे, जिन्हें "राजा" कह कर संबोधित किया जाता था।

इलाहाबाद की संधि (1765) में दिल्ली के मुग़ल बादशाह शाह आलम द्वितीय ने बंगाल, बिहार और उड़ीसा की दीवानी ईस्ट इण्डिया कम्पनी को सौंप दी। जंगल महाल के नाम से जाना जाने वाला यह क्षेत्र मराठा आक्रमण के बाद से ही काफ़ी ढीले-ढाले तरीके से शासित था और स्थानीय जमींदार, जिन्हें राजा कहा जाता था, कर वसूल कर वर्ष में एक बार केन्द्रीय सत्ता को भेजते थे। कम्पनी द्वारा दीवानी अधिकार प्राप्त करने के बाद से ही इसकी नीति अधिकतम संभव कर वसूली की रही। इस उद्देश्य में स्थानीय व्यवस्था को बाधक मानकर नयी प्रणालियाँ और नियामक (रेगुलेशन) लगाये जाने शुरू हुए और 1765 के बाद एक बिलकुल नए किस्म के कर युग का आरंभ हुआ जिससे स्थानीय व्यवस्था, स्थानीय लोग और जमींदार भी बर्बाद होने लगे।

इस प्रकार स्थानीय चुआड़ (या पाइक) लोगों की जमीनों पर से उनके प्राकृतिक अधिकार समाप्त किये जाने से उनमें असंतोष व्याप्त था और जब उन्होंने विद्रोह किया तो उन्हें बेदखल किये गए जमींदारों का नेतृत्व भी प्राप्त हो गया।

विद्रोह की शुरुआत आदिवासी लोगों द्वारा जंगल महाल के उन राजाओं (जमींदारों) के नेतृत्व में हुई जिन्हें ब्रिटिश कम्पनी ने कर वसूलने के अधिकार से बेदखल कर दिया था। 1771 से 1809 के बीच, ऐसे जमींदारों में, रायपुर के दुर्जन सिंह, पंचेत के मंगत शाह, बीरभूमि के दूबराज सिंह, कड़ानगर की रानी, और मानभूमि के राजा मधु सिंह प्रमुख नाम हैं, तथा बागड़ी राजा जगन्नाथ दहल जैसे जमींदार उल्लेखनीय हैं। 1777 तक यह विद्रोह एक मजबूत लहर का रूप धारण कर चुका था और मार्च 1799 में अपने चरमोत्कर्ष पर पहुँचा जिसमें सालबनी को पूरी तरह धवस्त कर दिया गया हालाँकि, जिला कलेक्टर को पहले से यह ख़बर थी कि चुआड़ लोग मिदनापुर पर बड़ा हमला करने वाले हैं।

साल 1799 के आरंभ में मिदनापुर के आसपास के तीन स्थानों पर चुआड़ लोग संगठित हुए: बहादुरपुर, सालबनी और कर्णगढ़। यहाँ से उन्होंने गोरिल्ला हमले शुरू किये। इनमे से कर्णगढ़ में रानी शिरोमणि का आवास था जिन्होंने इनका सक्रिय नेतृत्व किया। तत्कालीन कलेक्टर के लिखे पत्र के अनुसार, चुआड़ विद्रोह बढ़ता गया और फ़रवरी 1799 तक मिदनापुर के आसपास के कई गाँवो के सतत विस्तृत इलाके पर इनका कब्ज़ा हो गया। मार्च में, रानी ने तकरीबन 300 विद्रोहियों के साथ हमला किया और कर्णगढ़ के गढ़ (स्थानीय किले) में कंपनी के सिपाहियों के सारे हथियार लूट लिए। हमलों और लूट का यह क्रम दिसम्बर 1799 तक चलता रहा।

चुआड़ विद्रोह का प्रथम इतिहास जे॰ सी॰ प्राइस ने लिखा, ""दि चुआड़ रेबेलियन ऑफ़ 1799"" के नाम से। परवर्ती इतिहासकारों ने भी ब्रिटिश दस्तावेजों के आधार पर इस विद्रोह का वर्णन किया है।

परवर्ती इतिहासकारों में ए॰ गुहा और उनके हवाले से एडवर्ड सईद जैसे लेखकों ने इसे गैर-तटस्थ लेखन के रूप में भी देखा है। झारखण्ड स्टूडेंट फेडरेशन द्वारा प्रकाशित एक पैम्फलेट में चुआड़ शब्द को नकारात्मक माना गया और इस विद्रोह को "जंगल महाल का स्वतंत्रता आन्दोलन" के नाम से पुकारे जाने का प्रस्ताव भी किया गया।

