लाओस के प्रान्त

दक्षिणपूर्वी एशिया का लाओस देश कई प्रान्तों में विभाजित है जो ख्वेंग या खुएंग (लाओ: ແຂວງ, अंग्रेज़ी: khoeng) कहलाते हैं। इनके अलावा देश में एक कम्फेंग नखोन (नगरपालिका) है।

लाओ भाषा के कई शब्द संस्कृत के शब्दों का स्थानीय रूप होते हैं। इनमें "नखोन" (नगर), "फिसेत" (विशेष) और "खेत" (क्षेत्र) शामिल हैं। कई स्थानों के नाम भी संस्कृत शब्दों पर आधारित हैं, मसलन राष्ट्रीय राजधानी व्यंचन (ວຽງຈັນ, Vientiane) के नाम का अर्थ "चन्दन का शहर" है (चन, लाओ व थाई भाषाओं में "चन्दन" का रूप है। लाओ पर १९वीं और २०वीं शताब्दियों में फ़्रान्सीसी उपनिवेशी राज था और रोमन लिपि में यहाँ के स्थानीय नामों को फ़्रान्सीसी भाषा में लिखने-पढ़ने में आसानी रखने के लिए लिखा जाने लगा। उदाहरण के लिए फ़्रान्सीसी में 'च' की ध्वनि कठिन है और इस कारणवश उसके स्थान पर 'त' (t) लिखा जाने लगा। लाओ लिखने के रोमन रूप में 'x' पर भी ध्यान दें। ऐतिहासिक रूप से इसका उच्चारण 'च' था लेकिन समय के साथ-साथ यह 'स' (s) बन गया। वर्तमानकाल में लाओ शब्दों में 'x' का उच्चारण 'स' ही करें।

१९९४ में लाओस के उत्तरी भाग में राष्ट्रीय राजधानी विएनचान के समीप साइसोम्बून (Xaisomboun) नामक एक विशेष-क्षेत्र बनाया गया था। इसका प्रशासनिक नाम खेतफिसेत साइसोम्बून (ເຂດພິເສດ ໄຊສົມບູນ, khetphiset Xaisomboun) था।२००६ में इस प्रान्त को भंग कर दिया गया।

