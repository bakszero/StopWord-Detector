चकिया, उत्तर प्रदेश

चकिया एक नगर पंचायत है जो उत्तर भारतीय राज्य उत्तर प्रदेश के वाराणसी मंडल के चंदौली जिले में स्थित है। चकिया एक तहसील भी है जिसका मुख्यालय चकिया नगर है।

चकिया 25.05° N 83.22° E में स्थित है। नगर औसतन 78 मीटर (255 फुट) की ऊँचाई पर स्थित है। क्षेत्र विंध्य पहाड़ियों में बसा है. नगर के समीप ही प्रसिद्ध चंद्रप्रभा वन्यजीव अभयारण्य है (जो चकिया से लगभग 15 किलोमीटर तथा वाराणसी से लगभग 55 किलोमीटर दूरी पर स्थित है)।

ब्रिटिश भारत में चकिया बनारस राज्य का हिस्सा था, और मिर्जापुर जिले के तहसीलों में से एक था। चकिया के एक ओर विंध्य पठार तो दूसरी ओर गंगा के मैदानी इलाके हैं। तहसील का बड़ा हिस्सा विंध्य पठार में स्थित है। इस क्षेत्र की अर्थव्यवस्था कृषि प्रधान है, और मुख्य रूप से चावल और गेहूँ का उत्पादन होता है। पठार के अंदर मुख्यतया चंद्रप्रभा अभयारण्य है। कर्मनाशा, चंद्रप्रभा और गरई नदियों से तहसील सिंचित है।

भारत की 2011 की जनगणना के अनुसार, चकिया नगर पंचायत की कुल जनसंख्या 17,356 थी, जिसमें 8,306 महिलाएं और 9,050 पुरुष थे। 0-6 वर्ष आयु वर्ग के बच्चों की जनसंख्या 2,440 थी जो नगर पंचायत की कुल जनसंख्या का 14.06% है। नगर की साक्षरता दर 75.9% जो राज्य की साक्षरता दर 67.68% अधिक था। महिला साक्षरता दर 69.91% जबकि पुरुष साक्षरता दर 81.43% के आस-पास थी।


चकिया निकटतम रेलवे स्टेशन (मुगल सराय) से लगभग 29 किमी दूर है। निकटतम हवाई अड्डा वाराणसी (लाल बहादुर शास्त्री अंतरराष्ट्रीय हवाई अड्डा) है। बस सेवा (वाराणसी, सोनभद्र, और चंदौली सहित) पास के प्रमुख शहरों के लिए उपलब्ध है।
