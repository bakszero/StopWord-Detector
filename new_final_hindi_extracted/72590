राग देश

राग देश बॉलीवुड की 2017 में प्रदर्शित हिन्दी फ़िल्म है जिसका निर्देशन तिग्मांशु धूलिया ने किया है तथा निर्माता गुरदीप सिंह सप्पल और राज्यसभा टीवी हैं। फिल्म की कहानी आज़ाद हिंद फौज के अफसरों कर्नल प्रेम कुमार सहगल, लेफ्टिनेंट कर्नल गुरबख्श सिंह ढिल्लों तथा मेजर जनरल शाह नवाज खान पर लाल किले में चले मुकदमे पर आधारित है। इन अधिकारियों पर चले कोर्ट मार्शल को लाल किला ट्रायल भी कहा जाता है। कुणाल कपूर, मोहित मारवाह और अमित साध ने इस फिल्म में महत्वपूर्ण भूमिकाएं निभाई हैं। 
भारतीय सेना के तीन अधिकारियों कर्नल प्रेम सहगल, लेफ्टिनेंट कर्नल गुरबख्श सिंह ढिल्लन और मेजर जनरल शाहनवाज खान पर ब्रिटिश सेना से लड़ाई के दौरान भगोड़ों को मारने और ब्रिटिश भारतीय सेना के खिलाफ षड़यंत्र रचने का आरोप लगाया जाता है। इनकी कानूनी मदद के लिए लिए मुंबई के वकील भूलाभाई देसाई सामने आते हैं, जिनकी सेहत ठीक नहीं है। वो सैन्य अधिकारियों पर लगे आरोपों को झूठा साबित करने के लिए तथ्यों को तोड़-मरोड़कर पेश करने की कोशिश करते हैं। हालांकि मुकदमें में इन सैन्य अधिकारियों का अपराध साबित हो जाता है लेकिन देश भर में इनके समर्थन में आवाज उठने लगती है।


इस फिल्म के पहले शेड्यूल की शूटिंग 2016 के जुलाई महीने में मुंबई में हुई जहां एक स्टूडियों में लालकिले के ट्रायल कोर्ट का सेट लगाया गया। फिल्म के दूसरे शेड्यूल की सूटिंग 2016 के नवंबर और दिसंबर महीने में उत्तराखंड के देहरादून में हुई। यहां वर्मा (अब म्यामार) में हुई लड़ाई के दृश्यों का फिल्मांकन किया गया। फिल्म के कुछ हिस्सों की शूटिंग लाल किले के सलीमगढ़ में भी हुई, जहां सैन्य अधिकारियों को कोर्ट मार्शल के दौरान रखा गया था। इस फिल्म के लोकेशन के रूप में दिल्ली के चांदनी चौक इलाके के कुछ हिस्सों को भी इस्तेमाल किया गया।
यह फिल्म 28 जुलाई 2017 को प्रदर्शित हुई।

राग देश फिल्म को एक खास रंग में ढालने के लिए इसकी शूटिंग दो कैमरों से एनामॉर्फिक लेंस का इस्तेमाल करके पूरी की गई।

चूंकि इस फिल्म की कहानी एक विशेष समय काल की है इसलिए इसके फिल्मांकन से पहले इसकी विषय वस्तु पर गहन शोध किया गया। आजाद हिंद फौज के जीवित सेनानियों, उनके परिजनों से वार्ता के साथ-साथ संग्रहालयों में सुरक्षित सामग्री का भी विश्लेषण इस फिल्म की पटकथा लिखने से पहले किया गया। अनुसंधानकर्ताओं की एक टीम ने इस फिल्म की पटकथा पर कार्य शुरू हेने से पहले लगातार एक वर्ष तक विभिन्न तथ्यों की पड़ताल और छानबीन की।
