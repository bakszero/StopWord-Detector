नय्यारा नूर

नय्यारा नूर को गीतों की दुनिया का ट्रेजेडी क्विन भी कहा जाता है। 'नय्यारा' का जन्म 1950 में असम में हुआ था। वैसे रहने वाली मूलतः अमृतसर की थीं। पिता व्यवसायी थे और उसी सिलसिले में बाद में असम जा बसे थे। "नय्यारा" के अब्बाजान की गिनती मुस्लिम लीग के अगली पंक्ति के सदस्यों में की जाती थी। शायद इसी कारण से इनका परिवार 1958 में पाकिस्तान चला गया था।
संगीत की दुनिया में नय्यारा नूर का आना एकदम अप्रत्याशित सा था। ये बात 1968 की है। उस वक़्त नय्यारा जी लाहौर के नेशनल आर्ट्स कालेज में टेक्स्टाईल डिजाईन में डिप्लोमा कर रही थीं। उस दौरान कालेज में कई कार्यक्रम होते रहते थे। किसी एक कार्यक्रम में इस्लामिया कालेज के प्रोफ़ेसर इसरार ने इन्हें गाते हुए सुन लिया। प्रोफ़ेसर साहब ने इनसे युनिवर्सिटी के रेडियो पाकिस्तान के कार्यक्रमों के लिए गाने का अनुरोध किया।..उसके बाद तो उन्होंने मुड़कर नहीं देखा और नय्यारा नूर गायकी में शोहरत की बुलंदियों की तरफ बढती चली गयीं।

1971 आते-आते, नय्यारा ने टीवी और फिल्मों के लिए गाना शुरू कर दिया था। "घराना" और "तानसेन" जैसी अनेक फिल्मों ने इन्हें आगे बढने का मौका दिया। पीटीवी के एक कार्यक्रम "सुखनवर" में इनके द्वारा रिकार्ड की गई गज़ल 'ऐ जज़्बा-ए-दिल गर मैं चाहूँ हर चीज मुक़ाबिल आ जाए, मंज़िल के लिए दो गाम चलूँ सामने मंज़िल आ जाए' ने इनकी प्रसिद्धि में चार चाँद लगा दिए।

नय्यारा नूर बेग़म अखर से काफ़ी प्रभावित थीं। कालेज के पुराने दिनों में भी वो बेग़म अख्तर की गज़लें और नज़्में खूब गाया करती थीं। उन गज़लों ने हीं नय्यारा को लोगों की नज़रों में चढाया था। बेगम अख्तर की गायिकी का नय्यारा पर इस कदर गहरा असर था कि वो बेग़म की गज़लें पुराने तरीके से आर एम पी ग्रामोफ़ोन रिकार्ड प्लेयर्स पर हीं सुना करती थीं, जबकि आडियो कैसेट्स बाज़ार में आने लगे थे।

नय्यारा गायिकी की दूसरी विधाओं की तुलना में गज़लों को बेहतर मानती हैं। उनके मुताबिक़ "गज़लें श्रोताओं पर गहरा असर करती हैं और यह असर दीर्घजीवी होता है।" नय्यारा ने बेशुमार गज़लें गाई है। उनमें से कुछ हैं- "अंदाज़ हु-ब-हु तेरी आवाज़-ए-पा का था", "रात यूँ दिल में तेरी खोई हुई याद आई", "ऐ इश्क़ हमें बरबाद न कर", "कहाँ हो तुम", "वो जो हममें तुममें करार था", "रूठे हो तुम, तुमको कैसे मनाऊँ पिया"... नय्यारा पाकिस्तान के जाने-माने गायक और संगीत-निर्देशक "मियाँ शहरयार ज़ैदी" की बीवी हैं। नय्यारा नूर को पाकिस्तानी संगीत कोंफेरेंस की तरफ से तीन स्वर्ण पदक और सर्वश्रेष्ठ गायिका का निगार एवार्ड भी मिल चुका है।

नवोदित गायक ज़फ़र और नादे अली उनके बेटे हैं। जो तेज़ी से संगीत की दुनिया में अपनी पहचान बना रहे हैं। नय्यरा नूर की दिलकश आवाज़ आप जब सुन रहे हों तो क्या मजाल कि बीच में छोड़ कर उठ जाँय... इतनी सधी और मीठी आवाज़ कि बार बार सुनने को जी चाहे ... एक अजीब सी खनक लिये नय्यरा नूर की आवाज़ आपको भीतर तक गुलजार कर देती है और आप मदहोश होते चले जाते हैं।
इनके बारे में अधिक जानकारी आप क्रिएटिव मंच पर भी ले सकते हैं।
