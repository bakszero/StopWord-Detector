नेग्रिटो

नेग्रिटो (Negrito) कई मानवी जातियों का समूह है जो दक्षिणपूर्वी एशिया के दूर-दराज़ क्षेत्रों में बसते हैं। इन समूहों में भारत के अण्डमान द्वीपों के अण्डमानी लोग, मलेशिया के सेमांग लोग, थाईलैण्ड के मनीक लोग और फ़िलिपीन्ज़ के आती लोग और ३० अन्य जातियाँ शामिल हैं। रंगरूप में दक्षिणपूर्वी एशिया के नेग्रिटो और मध्य अफ़्रीका की पिग्मी जातियाँ कुछ हद तक एक-दूसरे जैसी दिखती हैं लेकिन आनुवांशिक (जेनेटिक) दृष्टि से नेग्रीटो अपनी पड़ोसी अन्य दक्षिणपूर्वी एशियाई जातियों से सम्बन्धित हैं।

"नेग्रिटो" शब्द मूल रूप से स्पेनी भाषा से उत्पन्न हुआ है। इस भाषा में "नेग्रो" का अर्थ "काला" (रंग) है। साथ ही "-इतो" (पुल्लिंग) या "-इता" (स्त्रीलिंग) किसी भी चीज़ के नाम के बाद लगाने से उसका अर्थ "छोटा" कर देता है, मसलन "बोला" का अर्थ "गेंद" और "बोलिता" का अर्थ "कंचा या छोटा छर्रा" होता है। "नेग्रितो" का अर्थ "छोटे कद का कृष्ण-वर्णीय व्यक्ति" होता है।

