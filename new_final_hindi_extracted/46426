अनिरुद्ध जगन्नाथ

अनिरुद्ध जगन्नाथ (जन्म: 29 मार्च 1930) मॉरिशस के राजनीतिज्ञ हैं जो मॉरिशस के प्रधानमंत्री और राष्ट्रपति दोनों पदों पर रहे हैं। वो वर्ष 2003 से 2012 तक देश के राष्ट्रपति थे। इससे पहले भी वो देश के प्रधानमन्त्री भी रह चुके हैं। जगन्नथ भारतीय मूल के हैं।

जगन्नाथ को प्रथम प्रवासी भारतीय सम्मान से नवाज़ा गया था। जगन्नाथ मॉरिशस में मूवमेंट सोशलिस्ट मिलिटेंट पार्टी के नेता हैं। वह बतौर आईएफ़बी प्रत्याशी पहली बार 1963 में संसद के लिए चुने गए। इसके बाद वह 1965 में ऑल मॉरिशस हिंदू कांग्रेस के सदस्य बने। सन् 1965-66 में शिवसागर रामगुलाम की सरकार में उन्हें विकास राज्य मंत्री बनाया गया और नवम्बर 1966 में वे श्रम मंत्री बने। जगन्नाथ 1970 में मूवमेंट मिलिटेंट मॉरिसिएन में शामिल हो गए और उसके पश्चात उसी दल के नेता बने। वह 1976 में हुए चुनाव में जीते और विपक्ष के नेता चुने गए। वर्ष 1982 में वह भारी जीत के साथ प्रधानमंत्री चुने गए। उनकी सरकार ने देश के आर्थिक, सामाजिक, सांस्कृतिक और राजनीतिक ढाँचे में परिवर्तन लाने के लिए कार्य आरम्भ किया लेकिन नौ माह में ही सरकार गिर गई। इसके बाद 20 अगस्त 1983 को देश में पुनः चुनाव हुआ जिसमें जगन्नाथ ने पुनः सफलता प्राप्त की। इस बार उन्होंने देश को औद्यौगीकरण की ओर अग्रसर किया। 1985 में नशीली दवाओं की तस्करी में सांसदों के पकड़े जाने के कारण जगन्नाथ ने विधानसभा भंग कर दी। फलस्वरूप 30 अगस्त 1987 को देश में पुनः आम चुनाव करवाये गये। इन चुनाओं में भी जगन्नाथ ने भारी सफलता प्राप्त की।

मॉरिशस में वो जगन्नाथ परिवार के कुलपुरुष हैं। जगन्नाथ का विवाह सरोजिनी बल्लाह से 18 दिसम्बर 1957 में हुआ और उनकी दो संतान हैं: परावीन्द और शालिनी।अनिरुद्ध जगनाथ कोईरी(कुशवाहा) जाति के है और परावीन्द देश के पूर्व वित्त मंत्री हैं और वर्तमान में मोका और क्वार्टर-मिलितैरे निर्वाचन क्षेत्र से संसद सदस्य हैं। परावीन्द मिलिटेंट समाजवादी आंदोलन (Militant Socialist Movement) के नेता हैं और उनका विवाह कबिता रामदानी से हुआ। जगन्नाथ की पुत्री शालिनी भी विवाहित हैं। जगन्नाथ के नाती-पौत्रों की संख्या पाँच है: अनुषा, दिव्या, सोनिका, सोनाली और सारा।
