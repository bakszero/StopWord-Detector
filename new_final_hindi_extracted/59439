२०००० वरुण

२०००० वरुण () हमारे सौर मण्डल के काइपर घेरे में स्थित एक खगोलीय वस्तु है। अंतर्राष्ट्रीय खगोलीय संघ के नियमों के तहत यदी ग्रह से छोटी कोई वस्तु इतना द्रव्यमान रखती हो कि स्वयं को गोलाकार कर सके तो उसे बौना ग्रह का दर्जा दिया जाता है। २०००० वरुण पृथ्वी से इतना दूर है कि उसका आकार सही रूप से अनुमानित नहीं हो पाया है, इसलिये यह ज्ञात​ नहीं कि यह बौना ग्रह है या नहीं। फिर भी अधिकतर खगोलशास्त्रियों का अनुमान है कि और जानकारी मिलने पर अंततः यह बौना ग्रह ही निकलेगा। 

२०००० वरुण का नाम हिन्दु धर्म के देवता वरुण पर रखा गया था।

२०००० वरुण सूरज से लगभग ४३ खगोलीय इकाईयों (यानि क़रीब ६ अरब किमी) की दूरी पर है, जो एक और सम्भवित बौना ग्रह, ५०००० क्वावार से मिलता-जुलता है हालांकि क्वावार की कक्षा (ऑरबिट) अधिक अंडाकार है और २०००० वरुण की गोल है। इसे सूरज की एक परिक्रमा पूरा करने में लगभग २८३ वर्ष लग जाते हैं, और यह भी क्वावार से मिलता-जुलता काल है।

२०००० वरुण तेज़ी से अपने अक्ष (ऐक्सिस) पर घूर्णन (रोटेशन) कर रहा है, जिस से यह अपने ध्रुवों पर थोड़ा-सा पिचका हुआ है। जहाँ पृथ्वी एक घूर्णन पूरा करने में २४ घंटे लगाती है, वहाँ २०००० वरुण एक घूर्णन केवल ६.३४ घंटों में पूरा कर लेता है। २०००० वरुण के अलावा, एक और बौना ग्रह हउमेया भी तेज़ी से घूर्णन करने के कारण पिचका हुआ मिला है। २०००० वरुण के व्यास (डायामीटर) पर सही मापन सम्भव नहीं हो पाया है और इसके अंदाज़े ५०० किमी से लेकर १,०६० किमी तक लगाए जाते हैं। तुलना के लिये हमारे चंद्रमा का व्यास लगभग ३,४७५ किमी है।

