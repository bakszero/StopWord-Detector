बेटा ऐन्ड्रौमिडे तारा

बेटा ऐन्ड्रौमिडे, जिसका बायर नाम भी यही (β Andromedae या β And) है, देवयानी तारामंडल का दूसरा सब से रोशन तारा है और पृथ्वी से दिखने वाले तारों में से ५५वाँ सब से रोशन तारा है। यह हमसे २०० प्रकाश-वर्ष की दूरी पर स्थित है। वैज्ञानिकों को बेटा ऐन्ड्रौमिडे का एक परिवर्ती तारा होने का शक़ है क्योंकि पृथ्वी से इसका औसत सापेक्ष कांतिमान (यानि चमक का मैग्निट्यूड) +२.०१ से २.१० के बीच बदलता रहता है।

अंग्रेज़ी में बेटा ऐन्ड्रौमिडे को "मीराक" (Mirach) भी कहा जाता हैं। यह नाम अरबी भाषा के "मीज़र" () से लिया गया है, जिसका अर्थ "कमरबंद" है। देवयानी तारामंडल में जो तारों को काल्पनिक लकीरों से जोड़कर एक स्त्री की आकृति बनती है, बेटा ऐन्ड्रौमिडे उसकी कमर पर स्थित है।

बेटा ऐन्ड्रौमिडे एक M0 III श्रेणी का एक लाल दानव तारा है। यह हमारे सूरज के द्रव्यमान (मास) का ३ से ४ गुना द्रव्यमान रखता है लेकिन इसका व्यास (डायामीटर) सूरज के व्यास का लगभग ९० गुना है। अन्य लाल दानवों की तरह इसका सतही तापमान अन्य तारों से थोड़ा ठंडा है और ३,८०० कैल्विन अनुमानित किया गया है। बेटा ऐन्ड्रौमिडे की निहित चमक (निरपेक्ष कान्तिमान) हमारे सूरज की चमक की १,९०० गुना है।

आकाश में दूरबीन से बेटा ऐन्ड्रौमिडे देखने पर इस से बहुत समीप ऍन॰जी॰सी॰ ४०४ नामक आकाशगंगा नज़र आती है, जिसे कभी-कभी "मीराक का भूत" (अंग्रेज़ी में मिराक्स गोस्ट, Mirach's ghost) भी बुलाया जाता है।

