उदगीर

उदगिर भारत के महाराष्ट्र प्रदेश के लातूर जनपद का नगर एवं तहसील मुख्यालय एवं उपविभागीय मुख्यालय है। यह शिक्षा एवं महान किले के लिये प्रसिद्ध है। शहर आज एक प्रमुख व्यापारिक केंद्र है। शहर जानवरों के बाजार के लिए भी जाना जाता है, ख़ासकर देवानी जाति के बैलों के लिए यह बाजार प्रसिद्ध है। यह शहर महाराष्ट्र-कर्नाटक सीमा पर स्थित है। यहाँ के शिवाजी विद्यालय, उदयगीरी विद्यालय और हवगीस्वामी विद्यालय आज पूरे देश मे अपनी अच्छी शिक्षा पद्धती के लिए जाने जाते है।

भारतीय ध्वज के लिए लगने वाला सूती कपड़ा इसी शहर के खादी ग्रामोद्योग मे बनता है। इसी कपड़े से भारतीय ध्वज बनता है और देश मे हर जगह जहाँ ध्वजारोहण होता है, वहाँ यह ध्वज भेजा जाता है। इसके अलावा यहाँ साड़ी, कुर्ता-पायजामा, बेड शीट, सलवार, कुशन कवर और ढेर सारी खादी की चीज़े बनती है।

उदगिर शहर को ऐतेहासिक महत्व प्राप्त है। शहर ८०० साल पुराने किले के लिये जाना जाता है। यह किला बहमनी शासकों ने बनाया था। शहर मराठों और निजाम के बीच हुए युद्ध के लिए भी जाना जाता है। १७५९ मे हुए इस युद्ध में पेशवा सदाशिवराव भाउ के अगुवाई मे मराठों ने निजाम को यही शिकस्त दी थी और दोनो के बीच यही संधि भी हुई थी। १९५६ तक यह शहर हैदराबाद राज्य मे था पर उसके बाद जब भाषानुसार राज्यो के पुनःनिर्माण मे यह शहर महाराष्ट्र मे सम्मिलित हो गया।

