टगिश झील उल्का

टगिश झील उल्का (Tagish Lake meteorite) एक उल्का है जो १८ जनवरी २००० में १६:४३ यूटीसी समय पर कनाडा के ब्रिटिश कोलम्बिया प्रान्त के पश्चिमोत्तरी भाग में टगिश झील के पास गिरा था। यह एक कार्बनयुक्त कोन्ड्राइट उल्का था।

१८ जनवरी २००० में उल्का अंतरिक्ष से पृथ्वी के वायुमंडल के ऊपरी भाग में दाख़िल हुआ और तेज़ गति से वायु के साथ हुई रगड़न से गरम होता गया और जलने लगा। ५० किमी और ३० किमी की ऊँचाई पर इसमें गरमी से विस्फोट हुआ जिसका धमाका १.७ किलोटन अनुमानित किया गया है। उत्तरी ब्रिटिश कोलम्बिया प्रान्त और दक्षिणी युकोन क्ष्रेत्र के स्थानीय निवासियों से उस समय आकाश में एक आग का बड़ा गोला दिखने की आँखों-देखी ख़बरे मिली हैं। इसके बाद सैंकड़ों टुकड़े आकर झील पर गिरे जो उस समय जमी हुई थी। झील पर जमी बर्फ़ से उल्का के लगभग ५०० अंश बरामद हो चुके हैं। स्थानीय निवासियों के अनुसार उस समय हवा में गन्धक की गन्ध आ रही थी और बहुतों ने सोचा की शायद किसी प्रक्षेपास्त्र (मिसाइल) का परीक्षण हो रहा है।

